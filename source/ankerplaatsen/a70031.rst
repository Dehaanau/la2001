Mijnsite Eisden
===============

Anker ID: A70031
----------------

**Landschap**



A. LANDSCHAPSELEMENTEN EN OPBOUWENDE ONDERDELEN
-----------------------------------------------



GEOMORFOLOGIE/HYDROGRAFIE
~~~~~~~~~~~~~~~~~~~~~~~~~

**Microreliëf:**

 * microreliëf
 * talud


**Macroreliëf:**

 * macroreliëf
 * heuvel
 * landduin
 * rivierduin
 * steilrand
 * markante terreinovergang

mijnterrils, steilrand van het Kempens plateau met droge dalen, dekzand-
en duinreliëfs e.a.

**Hydrografische Elementen:**

 * vallei


veelal droge valleien

**Moerassige gronden:**

 * veen
 * ven


vennen op het plateau

**Geologie:**

 * ontsluitingen


ontsluitingen op de hellingen van de steilrand en valleien, in de
groeves en andere uitgravingen

ELEMENTEN VAN BOUWKUNDIG ERFGOED, NEDERZETTINGEN EN ARCHEOLOGIE
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

**Koeren en hovingen:**

 * tuin
 * park


o.a. Koninginnepark

**Nederzettingspatronen:**

 * nederzettingspatroon
 * plein
 * gehucht

tuinwijken (Oude cité, Nieuwe Cité) van Eisden-Mijn

**Kastelen, landgoederen en aanhorigheden:**

 * kasteel


directeurswoning 't Kasteeltje

**Bouwkundig erfgoed:**

 * (heren)woning
 * huis
 * villa


tuinwijken met mijnwerkershuizen, villa's, directeurswoning,
logementshuizen

**Landbouwkundig erfgoed:**

 * hoeve
 * schuur
 * stal


o.a. Saanhoeve, kasteelhoeve Litzberg

**Kerkelijk erfgoed:**

 * kerk
 * klooster
 * pastorie


o.a. Sint-Barbarakerk

**Klein historisch erfgoed:**


windelstenen

 **Archeologische elementen:**
prehistorische bewoningssporen, industrieel-archeologisch erfgoed
(Eisden-Mijn, station As)

 **Andere:**
gebouwen en installaties van de voormalige mijn van Eisden, stations
van As en Eisden

ELEMENTEN VAN TRANSPORT EN INFRASTRUCTUUR
~~~~~~~~~~~~~~~~~~~~~~~~~~~~~~~~~~~~~~~~~

**Wegenis:**

 * weg


o.a. Hoeveweg, Koninginnelaan, Zetellaan, lanen en wegen van de
tuinwijken

**Spoorweg:**

 * verlaten spoorweg

kolenspoor Genk (Waterschei) - As - Maasmechelen (Eisden)

**Waterbouwkundige infrastructuur:**

 * kanaal


Zuid-Willemsvaart

ELEMENTEN EN PATRONEN VAN LANDGEBRUIK
~~~~~~~~~~~~~~~~~~~~~~~~~~~~~~~~~~~~~

**Puntvormige elementen:**

 * bomengroep
 * solitaire boom


**Lijnvormige elementen:**

 * dreef
 * bomenrij
 * houtkant
 * hagen

**Topografie:**

 * blokvormig
 * opstrekkend


bos- en landbouwontginningen

**Historisch stabiel landgebruik:**

 * heide


heiderestanten

**Bos:**

 * naald
 * loof
 * hooghout
 * struweel



OPMERKINGEN EN KNELPUNTEN
~~~~~~~~~~~~~~~~~~~~~~~~~

De recente bebouwing levert geen bijdrage tot de landschapswaarden. De
initiatieven voor een passende herbestemming van het
industrieel-archeologisch patrimonium moeten, met aandacht voor de
landschapswaarden, verdergezet worden.



B.landschapswaarden
-------------------


Wetenschappelijke waarde:
~~~~~~~~~~~~~~~~~~~~~~~~~

De overgangszone tussen het Kempens Plateau en de Maasvallei wordt
gekenmerkt door een eigen dynamiek met een uitgesproken reliëf en
opeenvolgende gradiënten. De omgeving, die hier onderhevig is aan
mijnverzakkingen, is in geologisch en geomorfologisch opzicht als het
ware een logboek van de afzettingen in de ondergrond en van de
kenmerkende reliëfeenheden. In het gebied komen vennen voor, evenals de
schaarse, autochtone restanten van wintereikenbosjes. Bovendien bezit
het een belangrijke ecologische waarde.

Historische waarde:
~~~~~~~~~~~~~~~~~~~


Het mijncomplex - met o.a. de bovengrondse installaties, de aanleg
van de tuinwijken en de transportverbindingen - is van
industrieel-archeologische waarde als mijnsite met specifieke kenmerken
eigen aan de bouwperiode evenals aan de toenmalige opvattingen van de
stichtende maatschappij en de overheden. Complementair aan het
kolenspoor van Eisden-Mijn is het station van As op de voormalige
verbinding Hasselt-Maaseik. Landschappelijk zijn de terrils de meest
opvallende getuigen van het mijnverleden. In de omgeving getuigen de
blokvormige percelen, grotendeels ingenomen door loof- en
naaldhoutbossen, van de grootschalige, 19de-20ste eeuwse bos- en
landbouwontginningen. Heiderestanten en wintereikenbosjes, maar ook de
windelstenen, herinneren aan het traditioneel Limburgs heide- en
bosgebied. Op het plateau en bij de Teutelberg werden prehistorische
bewoningssporen terruggevonden.

Esthetische waarde:
~~~~~~~~~~~~~~~~~~~

Het gebied is aantrekkelijk gevarieerd en aan
elkaar geregen langs het kolenspoor, dat zich in een droge vallei omhoog
slingert tegen het Kempens plateau. Het reliëf geeft er de indruk van
een heuvelend landschap, waarin blokvormige naald- en loofhoutbossen
contrasteren met het uitgestrekte mijnpatrimonium. Het donkere silhouet
van de terrils, de prestigieuze hoofdgebouwen en verlaten installaties,
het beeld van de tuinwijken, de zware toren van de Sint-Barbarakerk
getuigen van een industrieel verleden met een grote impact. Niettemin
bezit Eisden-Mijn slechts een sober, houten stationsgebouw, in
tegenstelling tot het charmante stationnetje van As.


Sociaal-culturele waarde:
~~~~~~~~~~~~~~~~~~~~~~~~~


In het gebied vindt de bezoeker niet
alleen ontelbare aanknopingspunten voor een kennismaking met het
industrieel-archeologisch mijnverleden maar ook met andere facetten van
de cultuur- en natuurhistorie. Verschillende fiets en wandelroutes zijn
er uitgestippeld. Als een groene long strekken zich in de omgeving loof-
en naaldhoutbossen uit. Het mijnpatrimonium, dat grotendeels werd
verkocht, krijgt gaandeweg nieuwe, maatschappelijke functies. In de
tuinwijken leeft de sfeer van een multiculturele samenleving. Eén van de
arbeidershuizen is als Mijnwerkersmuseum ingericht. Het station van As
wordt beheerd door de vzw Kolenspoor. In september 2000 werd de
verbinding Genk-As-Maasmechelen als toeristische spoorlijn geopend.

Ruimtelijk-structurerende waarde:
~~~~~~~~~~~~~~~~~~~~~~~~~~~~~~~~~

Het mijnverleden was bepalend voor de configuratie van het landschap.
Daarin zijn de mijnterrils visueel dominant aanwezig en de loof- en
naaldhoutbossen ruimtelijk begrenzend. Het geheel is kenmerkend en
oriënterend als mijngebied.



C.TEKSTUELE Omschrijving
------------------------

Tot in de 19de eeuw vertoonde Eisden het traditionele patroon van een
Maaslands dorp: ten oosten de dorpskern en de vruchtbare
landbouwgronden, ten westen de heide en bossen, grosso modo van elkaar
gescheiden door de begin die eeuw aangelegde Zuid-Willemsvaart. Door
industrialisatie gepaard met woonuitbreiding, grindwinning,
voortschrijdende bebossing en omvorming tot landbouwgrond werd het
oorspronkelijk heidelandschap grondig gewijzigd. Niettemin werd hier een
aantrekkelijke omgeving gevormd waarin de bezoeker niet alleen ontelbare
aanknopingspunten vindt voor een kennismaking met het
industrieel-archeologisch mijnverleden maar ook met andere facetten van
de cultuur- en natuurhistorie. Verschillende fiets en wandelroutes zijn
er uitgestippeld. In 1907 werd begonnen met de oprichting van een
steenkolenmijn, die de naam Limburg-Maas zou dragen. Om de uitbouw van
de mijngebouwen en de woonwijken mogelijk te maken werden zoveel
mogelijk heidegronden opgekocht. In 1923 kon Eisden starten met de
steenkolenproductie. Het transport gebeurde langs de kolenhaven aan het
kanaal maar ook via een verbinding met de spoorlijn Maaseik-Hasselt. Het
mijngebied werd door een 7,8 km lange privé-spoorlijn met het station
van As verbonden. In 1987 werd de productie stopgezet, waarna de mijn
gesloten werd en het patrimonium grotendeels verkocht. Aan de
noordelijke Zetellaan liggen de prestigieuze gebouwen en de verlaten
installaties die als industrieel-archeologisch complex zijn beschermd.
De hoofdburelen in neoclassicistische barokstijl waren vergezeld van een
Franse tuin. De schachtbokken zijn in tegenstelling tot de andere
Belgische mijnzetels opgetrokken in betonskeletbouw. Het hoofdmagazijn
werd gerestaureerd en heringericht als kunst- en muziekacademie.
Langsheen de brede Koninginnelaan richting N 78 liggen de allereerste
mijngebouwen (de Oude Burelen) en de uitgestrekte mijncités. De bekende
provincie-architect L. Jaminé stelde een aantal richtlijnen op waaraan
de arbeiderswijken moesten voldoen. De eerste wijk (de Oude Cité) werd
ingeplant ten zuidwesten van de mijn, zodat ze dan het minst blootstond
aan luchtvervuiling, en op een afstand die voor de werknemers te voet
was af te leggen. Vanaf 1911 werden de markante tweewoonsten gebouwd,
gevolgd door een aantal vier- en zeswoonsten. Het geheel inspireerde
zich aan de Engelse tuinwijken. In één van de huizen is thans een
Mijnwerkersmuseum ingericht. Voor de ingenieurs en de onderdirecteur
werden villa's opgetrokken. De neobarokke directeurswoning (‘t
Kasteeltje) aan het begin van de tuinwijk, in een zeer ruim park,
herbergt nu het gemeentelijk cultureel centrum, uitgebreid met een
schouwburg. Een standbeeld in het Koninginnepark, dat ook een kiosk
bevat, herinnert aan het bezoek van Elizabeth in 1922. Later volgden nog
de bouw van logementshuizen en de oostelijke wijk (de Nieuwe Cité).
Brede lanen leiden naar de imposante neo-gotische Sint-Barbarakerk met
zijn zware, 53 meter hoge toren. Rondom het kerkplein werd een centrum
ingericht met scholen, klooster, pastorie, een casino en regiegebouw. In
de nabijheid liggen de voetbalpleinen, die de mijndirectie voorzag voor
het toenmalige Patro-Eisden. In de oude tuinwijken leeft de sfeer van
een multiculturele samenleving. Belangrijk voor het algemene uitzicht
zijn de grote privé-tuinen, wat resulteert in een zeer lage
bebouwingsdensiteit. Sinds de jaren 1950 kenden de oorspronkelijke
groenelementen echter een algemene aftakeling. Het tuinwijkreglement
bepaalde dat voor de woning bloemenperken moesten worden aangelegd. De
rest van de grond werd als moestuin bewerkt. Ieder perceel was voorzien
van een hoogstamfruitboom. Een belangrijk element is de omheining van de
percelen met hagen van liguster, meidoorn of haagbeuk, die
oorspronkelijk de regel was, maar steeds meer werd vervangen door andere
soorten afsluiting, zoals betonplaten, metselwerk en draad. De oostzone
had echter gemeenschappelijke achtertuinen met hoogstammig groen, die nu
opgedeeld zijn. Ook het openbaar groen kreeg de nodige aandacht. De
belangrijkste straten zijn aangelegd als statige lanen, met bomenrijen
afgezoomd en sterk beeldbepalend voor de tuinwijk in haar geheel.
Woonstraten kronkelen zich tussen de hoofdassen met beplante pleintjes
op de kruispunten. Het kolenspoor vertrekt aan het houten stationsgebouw
van Eisden-Mijn, gedeeltelijk door een brand vernield, maar als Café De
Statie heropgebouwd. Noordelijk liggen- afgewisseld met enkele groeves -
de mijnsteenbergen, waarvan het donkere silhouet wegvloeit in de
golvende horizontlijn van het Kempens plateau. Landschappelijk zijn de
mijnterrils, deels ook gelegen in het naburige Lanklaar, de meest
opvallende getuigen van het mijnverleden. De steen van de oudste en
meest westelijke terril is door zelfontbranding zichtbaar rood gekleurd
en wordt afgegraven voor gebruik in verhardingen. Via een droog dal
voert de spoorweg van Maasvallei naar Kempens Plateau. Dergelijk
overgangsgebied wordt gekenmerkt door een eigen dynamiek. Het reliëf
werd gevormd door een complex geheel van factoren. Doordat de Maas in
verschillende ijs- en tussenijstijden sedimenten afzette en ook weer
erodeerde, ontstonden terrassen. De natuurlijke, noord-zuid
georiënteerde steilrand overbrugt hier het hoogteverschil tussen het
plateau, hoofdterras van de Maas, en het 40 meter lager gelegen
zogenaamde terras van Eisden-Lanklaar. Het talud is sterk ingesneden
door - meestal droge - valleien. De brede concaviteit aan de voet van de
plateaurand werd gevormd door een pakket dekzanden, waarvan ook lokale
accumulaties voorkomen op de terrassen en in de valleien. Plaatselijk
werd het reliëf nog verder gediversifiëerd door zandverstuivingen en
ontstonden duinen, meestal gefixeerd door naaldhoutaanplantingen. Het
geheel geeft de indruk van een heuvelend landschap, waar soms stevig
moet geklommen worden, vandaar de plaatselijke toponiemen Litzberg,
Onder de Berg, Teutelberg. Het gebied is bovendien onderhevig aan
mijnverzakkingen. In de omgeving strekken zich als een groene long het
Mechels Bos en het Lanklaarderbos uit. Vooral dennenbestanden bezetten
er bloksgewijs grote oppervlakken. Vanaf begin 20ste eeuw werden immers
grote delen van de heide met naaldbomen beplant, om als stuthout in de
mijn gebruikt te worden. In de zomer van 1976 brandde een gedeelte
(circa 250 ha) van dit bosgebied af. Het werd niet herbeplant, waardoor
spontane herbebossing plaatsvond en een gemengd bos van berken, dennen
en eiken ontstond. In de omgeving komen ook wintereikenbosjes voor onder
de vorm van hakhout, beperkte struwelen, houtwallen en afzonderlijke
stoven, als schaarse, autochtone restanten van een vroeger voorkomende
bospraktijk. Op het plateau werd reeds in de 19de eeuw heide tot
landbouwgrond ontgonnen vanuit de Saanhoeve en de hoeve van het thans
verdwenen kasteel Litzberg. Beide zijn sindsdien gewijzigd en verbouwd.
Zij liggen langs de Hoeveweg, die voor de aanleg van de Boslaan de
verbindingsweg van As naar het Maasland vormde. Ook hier is de
grootschalige ontginning herkenbaar in de blokvormige percelen, die
eveneens veelal met naald- en loofhoutbossen bezet zijn. Hier en daar
komen nog heiderestanten voor. Zogenaamde windelstenen markeerden de
grens tussen de heidegebieden van de verschillende gemeenten. Aan de
waterrijke gronden van de vennen op het plateau en ook bij de Teutelberg
werden bewoningssporen uit het Mesolithicum en het Neolithicum
terruggevonden. Het charmante stationnetje van As met de bijhorende
installaties, als monument en dorpsgezicht beschermd, wordt thans
beheerd door de vzw Kolenspoor. In september 2000 hadden er de eerste
Limburgse Stoomdagen plaats. De spoorverbinding Genk - As - Maasmechelen
werd toen geopend als toeristische spoorlijn.
