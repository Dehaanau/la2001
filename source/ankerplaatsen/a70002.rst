Kasteeldorpen Heers en Veulen
=============================

:Ankerplaats ID: A70002


**Landschap**



Omschrijving
------------

Heers en Veulen ontstonden nabij de Heerse of Veulense Beek - één van
de bovenlopen van de Herk -, die er het golvend open-field landschap van
Droog-Haspengouw insnijdt. De oudste archeologica zijn van
Gallo-Romeinse oorsprong. De Sint-Martinuskerk van Heers is een zeer
oude stichting, waartoe tot 1450 ook Veulen behoorde. De Luikse
Sint-Laurentabdij inde in beide dorpen de tienden, en had er een
belangrijk grondbezit. De vochtige beemden in de beekvallei werden in de
toenmalige landbouweconomie als gemene weiden benut. Regelmatig rezen
tussen Heers en de omliggende dorpen grensgeschillen om het bezit ervan.
Verbindingswegen zijn vaak als holle wegen ingesneden. Heers was steeds
een landbouwgemeente met een aantal grote hoeven. Het
nederzettingspatroon is dat van een groot hoopdorp. De gemeente wordt
doorkruist door de steenweg Sint-Truiden-Luik, aangelegd in 1717. Door
de aanleg van de steenweg verloor het oude centrum aan belang ten
voordele van de bebouwing aan de steenweg, die vanaf het midden van de
18de eeuw een aanvang neemt. Ten noorden van het oude dorpscentrum lag
het Broek, een moerassige zone, brongebied van de Heerse Beek. Hier
liggen ook de vijvers van het kasteel. In de onmiddellijke nabijheid van
de dorpskern liggen kasteel, Sint-Martinuskerk, de pastorie, de kapel
der Heren en enkele grafstenen. Te oordelen naar de stijl van het gebouw
situeert het kasteel zich eind 15de-begin 16de eeuw. Het is een compact
geheel in laatgotische stijl met elementen die reeds verwijzen naar de
renaissance. De vier vleugels zijn gelegen rondom een vrijwel vierkante
binnenplaats. Ten vroegste begin 19de eeuw vervangt een park in
landschapsstijl de traditionele inrichting met grachtensysteem,
boomgaarden en hovingen (Atlas der Buurtwegen, 1843). Het park, aan de
straatzijde afgesloten door een ijzeren hek tussen hardstenen pijlers,
is thans sterk verruigd en sluit aan bij de populierenbossen in de
voormalige beemden van de beekvallei. De kasteelhoeve is een thans
vrijwel gesloten geheel. Opmerkelijk is de imposante en monumentale
langsschuur, die wellicht dateert van de bouwperiode van het kasteel.
Zij is 18 m hoog en heeft een dakoppervlakte van 0,5 ha, met een kleine
vierkante toren. Tegenover het kasteel, aan het einde van een beukenlaan
en holle weg ligt op een heuveltje de kapel van de Houten Lieve Heer.
Kapel en laan zijn reeds aangeduid op de Ferrariskaart. De Heerse (of
Veulense) Beek is meteen ook de zuidwestgrens van de gemeente Veulen. De
laagste gedeelten liggen hier (52 m) met van oudsher vochtige beemden en
later populierenaanplantingen. Ook Veulen was steeds een landbouwdorp.
De sterke concentratie in het zuiden van het grondgebied geeft het het
aanzien van een kerndorp met bebouwing gegroepeerd bij kasteel en kerk.
Het stratenpatroon heeft in de loop der eeuwen vrijwel geen wijziging
ondergaan. De dorpsbebouwing wordt gekenmerkt door een aantal grote
vierkanthoeven. Aan de school staat nog een haag van gevlochten gele
kornoelje. De oudste kern van het kasteel dateert van 1669. In zijn
huidige vorm schijnt het opgetrokken te zijn in 1747. Het grondplan
beschrijft een vrijwel vierkant geheel van roodgeschilderde bakstenen
gebouwen in Maasstijl rond een gekasseid erf. Het is a.h.w. gebouwd als
een grote vierkanthoeve, waarvan de noordoostelijke vleugel, geflankeerd
door torens het eigenlijke kasteelgedeelte is, terwijl de overige
vleugels de hoevegebouwen zijn. De Ferrariskaart toont als
oorspronkelijke omgeving een gebied van vochtige beemden, grachten en
hovingen. Ook hier is volgens de Atlas der Buurtwegen in 1843 het park
in landschapstijl reeds aangelegd en het grachtensysteem omgevormd tot
vijvers. Het is een zeer ruim park met vijver en een aantal merkwaardige
bomen, dat aanluit bij de grotendeels met populieren beplante beemden in
de beekvallei. In de onmiddellijke buurt van het kasteel liggen de kapel
en grafkelder van de familie de Donnea, de pastorie met ommuurde tuin,
de parochiekerk OLV-Tenhemelopneming met ommuurd kerkhof.



Landschapswaarden
-----------------


Historische waarde
~~~~~~~~~~~~~~~~~~


Heers en Veulen situeren zich in de vallei van de Heerse of Veulense
Beek, waarvan de beemden van oudsher als gemene weiden werden benut. De
concentratie van de historische dorpskern met een aantal grote
vierkanthoeven bij kasteel en kerk geeft elk het aanzien van een
kasteeldorp. Het stratenpatroon heeft in de loop der eeuwen vrijwel geen
wijziging ondergaan. In zijn huidige vorm dateert het kasteel van Heers
waarschijnlijk van eind 15de-begin 16de eeuw (laatgotische stijl met
renaissance-elementen). Van de hoevegebouwen klimt de langsschuur, met
een dakoppervlakte van 0,5 ha, waarschijnlijk op tot dezelfde
bouwperiode. Ten vroegste sinds begin 19de eeuw vervangt een park in
landschapsstijl met vijvers de eerdere boomgaarden en hovingen. Het
huidige kasteel van Veulen schijnt in één bouwcampagne opgetrokken in
1747. Het is gebouwd als een grote vierkanthoeve in Maasstijl, waarvan
de noordoostelijke vleugel het eigenlijke kasteel is. Ook hier is ten
vroegste begin 19de eeuw het park in landschapsstijl aangelegd en het
eerdere grachtensysteem omgevormd tot vijvers. Aan het schooltje in het
dorp staat nog een haag van gevlochten gele kornoelje.

Esthetische waarde
~~~~~~~~~~~~~~~~~~

Het kasteel van Heers is een compact geheel, de
vier vleugels gelegen rond een vrijwel vierkante binnenplaats. Ook de
kasteelhoeve is een vrijwel gesloten geheel. Opmerkelijk is de imposante
en monumentale schuur. Het kasteel van Veulen is eveneens een gesloten,
vrijwel vierkant geheel van roodgeschilderde bakstenen gebouwen rond een
gekasseid erf. Beide zijn gelegen in een park in landschapsstijl met
vijvers, dat naadloos aansluit bij de aangrenzende beemden en bossen en
uitdeint in enkele dreven, boomgaarden en holle wegen in de omgeving.


Ruimtelijk-structurerende waarde
~~~~~~~~~~~~~~~~~~~~~~~~~~~~~~~~

Zowel Heers en Veulen ontstonden als hoopdorp in het gebied van
vochtige beemden nabij de Heerse of Veulense Beek, die beide dorpen met
elkaar verbindt en ingesneden ligt in het open-field landschap van
Droog-Haspengouw.



Landschapselementen en opbouwende onderdelen
--------------------------------------------



Geomorfologie/hydrografie
~~~~~~~~~~~~~~~~~~~~~~~~~


**Microreliëf:**
 * microreliëf
 * talud


**Macroreliëf:**
 * macroreliëf
 * holle weg

golvend reliëf

**Hydrografische Elementen:**
 * beek
 * vallei


kleinschalige vallei rond de Heerse of Veulense Beek, bovenloop van
de Herk

**Moerassige gronden:**

vochtige beemden

Elementen van bouwkundig erfgoed, nederzettingen en archeologie
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

**Koeren en hovingen:**
 * tuin
 * park


kasteelparken van Heers en Veulen

**Nederzettingspatronen:**
 * nederzettingspatroon

hoopdorp Heers, kerndorp Veulen

**Kastelen, landgoederen en aanhorigheden:**
 * kasteel
 * landgoed
 * omheining


kastelen van Heers en Veulen

**Bouwkundig erfgoed:**
 * (heren)woning
 * huis


**Landbouwkundig erfgoed:**
 * hoeve
 * schuur
 * stal
 * wagenhuis


o.a. de Heusch, kasteelhoeves

**Kerkelijk erfgoed:**
 * kerk
 * kapel
 * klooster
 * pastorie


o.a. St-Martinus, de Houten Lieve Heer, de Heusch, OLV, de Donnea,
OLV Tenhemelopneming, St-Rochus

 **Archeologische elementen:**


Elementen en patronen van landgebruik
~~~~~~~~~~~~~~~~~~~~~~~~~~~~~~~~~~~~~

**Puntvormige elementen:**
 * bomengroep
 * solitaire boom


**Lijnvormige elementen:**
 * dreef
 * bomenrij
 * houtkant
 * hagen

gevlochten haag van Gele Kornoelje

**Kunstmatige waters:**
 * vijver


**Topografie:**
 * onregelmatig
 * historisch stabiel


**Historisch stabiel landgebruik:**

vochtige beemden (veelal aangeplant met populieren)

**Typische landbouwteelten:**
 * hoogstam


**Bos:**
 * loof
 * hooghout


kleine loofbosjes, aangrenzend populierenbossen

Opmerkingen en knelpunten
~~~~~~~~~~~~~~~~~~~~~~~~~


Recente bebouwing levert geen bijdrage tot de landschapswaarden.
Noordwestelijk zijn serres gelegen.
