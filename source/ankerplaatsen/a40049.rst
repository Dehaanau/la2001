Brakelbos
=========

Anker ID: A40049
----------------



A. LANDSCHAPSELEMENTEN EN OPBOUWENDE ONDERDELEN
-----------------------------------------------



GEOMORFOLOGIE/HYDROGRAFIE
~~~~~~~~~~~~~~~~~~~~~~~~~

**Microreliëf:**

 * microreliëf
 * talud


**Macroreliëf:**

 * macroreliëf
 * heuvel
 * markante terreinovergang
 * holle weg

**Hydrografische Elementen:**

 * waterloop
 * beek
 * vallei
 * meander


**Geologie:**

 * ontsluitingen


Diestiaanzand, zavel, ijzerzandsteen

ELEMENTEN VAN BOUWKUNDIG ERFGOED, NEDERZETTINGEN EN ARCHEOLOGIE
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

**Koeren en hovingen:**

 * hof


**Landbouwkundig erfgoed:**

 * hoeve
 * schuur
 * stal


Hof ten Bosse, Hof te Fransbeke

**Kerkelijk erfgoed:**

 * kerk


kerk van 0pbrakel

**Klein historisch erfgoed:**

 * kruis


Ludwineskruis

ELEMENTEN VAN TRANSPORT EN INFRASTRUCTUUR
~~~~~~~~~~~~~~~~~~~~~~~~~~~~~~~~~~~~~~~~~

**Wegenis:**

 * weg
 * pad
 * Romeinse weg
 * Oostenrijkse periode


Chaussée de Brunehaut

**Waterbouwkundige infrastructuur:**

 * brug



ELEMENTEN EN PATRONEN VAN LANDGEBRUIK
~~~~~~~~~~~~~~~~~~~~~~~~~~~~~~~~~~~~~

**Puntvormige elementen:**

 * bomengroep
 * solitaire boom


**Lijnvormige elementen:**

 * bomenrij
 * houtkant
 * hagen
 * knotbomenrij
 * kaphaag
 * perceelsrandbegroeiing

**Historisch stabiel landgebruik:**

 * permanent grasland


**Bos:**

 * loof
 * hooghout



OPMERKINGEN EN KNELPUNTEN
~~~~~~~~~~~~~~~~~~~~~~~~~

De hoogspanningsleiding loopt dwars door de ankerplaats. Aan de
ontginningshoeve 'Hof ten Bosse' zijn wat verbouwingswerken gebeurd (oa
aan schuur), die het zicht wat schaden. Juist aan grens met het Waalse
gewest, aan Waalse zijde ligt een grote zandontginningsput.



B.landschapswaarden
-------------------


Wetenschappelijke waarde:
~~~~~~~~~~~~~~~~~~~~~~~~~

Deze ankerplaats is gelegen in de Vlaamse Ardennen op uitloper van de
getuigenheuvelrug, op de helling van de Pottelberg. Er zijn
verschillende valleitjes aanwezig in het bos. Het is het brongebied van
de Sassegembeek-Molenbeek, een beek met duidelijke taluds.

Historische waarde:
~~~~~~~~~~~~~~~~~~~


Het Brakelbos is een groot boscomplex op de kaart van Ferraris (ca.
1775) en Vandermaelen (ca. 1850), en sluit aan bij het Muziekbos meer
westelijk gelegen is. Op de Ferrariskaart noemt het 'Den Breckel Bosch'
en staat het Brakelbos tot net ten zuiden van het Hof ten Bosse
ingetekend. Rond het hof komt akkerland voor. Ten oosten daarvan loopt
de Sassegembeek, met in haar vallei enkele percelen bos maar
hoofdzakelijk regelmatige, kleine percelen meers, die met
perceelsrandbegroeiing afgeboord zijn. Hier en daar komt een groter stuk
bos voor. Gedurende de volgende eeuwen verdwijnen deze stukken bos (ten
noorden van zowel Hof ten Bosse als Hof te Fransbeke). Vanaf de kaart
van 1937 komt het landschapsbeeld met het huidige overeen, het
landschapsbeeld van de Ferrarristijd is nog altijd goed herkenbaar. Het
rechtlijnig tracé van de Romeinse weg Bavay-Blicqui-Velzeke wordt te
Opbrakel in een aantal wegen teruggevonden. Deze weg, die als 'Chaussée
Brunehaut' bekendstaat doorsnijdt de ankerplaats. De ontginningshoeve,
het "Hof ten Bossche" is een imposante historische hoeve die kadert in
een landschappelijke opmerkelijke omgeving. Ze is ten noorden van het
Brakelbos gelegen, niet ver van een beekvallei.

Esthetische waarde:
~~~~~~~~~~~~~~~~~~~

Het betreft hier een groot boscomplex gelegen op
een helling. Er zijn verschillende beken aanwezig met duidelijk talud.
Aan de rand van het bos zijn verschillende gezichtspunten gelegen. Aan
het einde van de vallei staat de kerk van Opbrakel.


Sociaal-culturele waarde:
~~~~~~~~~~~~~~~~~~~~~~~~~


Het Ludwineskruis in het Brakelbos
memoriseert de moord op een jonge vrouw in de tweede helft van de 18e
eeuw.

Ruimtelijk-structurerende waarde:
~~~~~~~~~~~~~~~~~~~~~~~~~~~~~~~~~

Het Brakelbos ligt op een uitloper van de Pottelberg, een van de
heuvels van de Vlaamse Ardennen. Deze heuvel is, net als de andere,
bebost. In het bos zijn enkele beekvalleitjes diep ingesneden. De
ontginningshoeve 'Hof ten Bosse' ligt juist ten noorden van het bos op
een vlakker, open stuk. De vallei van de Sassegembeek- Molenbeek loopt
ten noordoosten van het bos, richting Opbrakel. De vallei ligt onder
grasland met perceelsrandbegroeiing en enkele percelen bos.



C.TEKSTUELE Omschrijving
------------------------

Het Brakelbos is op grondgebied van de gemeente Brakel gelegen, ten
zuidwesten van Opbrakel. Het was een groot boscomplex op de kaart van
Ferraris en Vandermaelen, dat aansloot bij het Muziekbos dat meer
westelijk gelegen is. Het werd op de Ferrariskaart 'Den Breckel Bosch'
genoemd. Vanaf MGI 1/20,000 herkenbaar in de huidige vorm. Op de
Ferrariskaart staat het Brakelbos tot net ten zuiden van het Hof ten
Bosse ingetekend. Rond het hof komt akkerland voor. Ten oosten daarvan
loopt de Sassegembeek, met in haar vallei enkele percelen bos maar
hoofdzakelijk regelmatige, kleine percelen meers, die met
perceelsrandbegroeiing afgeboord zijn. Hier en daar komt een groter stuk
bos voor. Gedurende de volgende eeuwen verdwijnen deze stukken bos (ten
noorden van zowel Hof ten Bosse als Hof te Fransbeke). Vanaf de kaart
van 1937 komt het landschapsbeeld met het huidige overeen. Vanaf de
tweede helft van de 17de maar vooral in de 18e eeuw werd het oude wegen-
en padennet in bossen op vele plaatsen vervangen door rechte
exploitatiewegen. Waar de wegen de beken kruisten werden bruggetjes in
baksteen gebouwd op de plaats van het vroegere wad, zoals aan het
Tsjuuskieshol in het Brakelbos. Ook in het Brakelbos had de evolutie
waar Beuk een onnatuurlijk groot aandeel in de boomlaag kon innemen
plaats. Dit leidde onherroepelijk tot de omvorming van een monotoon
Beukenhooghout, zonder struiklaag en dikwijls is er ook weinig
bodemvegetatie. Het Ludwineskruis in het Brakelbos memoriseert de moord
op een jonge vrouw in de tweede helft van de 18e eeuw. Kleinschalige
zavelwinningen in de bossen op de kamlijn van de Vlaamse Ardennen zijn
van alle tijden maar in de 20e eeuw werden ganse toppen afgegraven en
kwamen grote kraters in de plaats. In Vlaanderen kan dit nu niet meer
maar in Wallonië wel. Aan de overzijde van de gewestgrens is de heuvel
deels ontbost en afgegraven. De natuurlijke lokale "veldsteen" of
zandsteen uit de Formatie van Gent (vroeger Paniseliaan genoemd) die op
de hogere heuvels in de Vlaamse Ardennen voorkomt, werd al in de Gallo-
Romeinse periode als bouwmateriaal gehanteerd. De typische roestbruine
ijzerzandsteen van de Vlaamse Ardennen zou nog minstens tot de 18e eeuw
ontgonnen zijn en werd later ook nog aangewend. Fijn Diestiaan en
Lediaan zand werd in verschillende zandgroeven of zavelputten op de
heuvel van het Brakelbos tot in de 20ste eeuw uitgegraven. In de Vlaamse
Ardennen komt een twaalftal heuvels voor die sterk opvallen in het
reliëf omdat ze niet alleen allemaal ongeveer een hoogte van rond de 150
meter bereiken, maar ook doordat ze op één enkele west- oost gerichte
lijn zijn gelegen. Men noemt deze heuvels ook nog wel 'getuigenheuvels'.
Hun ijzerrijke toppen zijn beter tegen regen, en dus erosie, bestand.
Het Brakelbos ligt op één van deze heuvels, op de helling van de
Pottelberg meerbepaald. Er zijn verschillende valleitjes aanwezig in het
bos, en er is het brongebied van de Sassegembeek-Molenbeek, een beek met
duidelijke taluds. Tijdens de transgressie van de Diestiaanzee, ongeveer
7 miljoen jaar geleden, werden verschillende zandbanken gevormd die
allen evenwijdig met de kust lopen en een twintigtal meter boven de
zeespiegel uitsteken. Toen de Diestiaan-zee zich terugtrok gebeurde dat
zeer geleidelijk en kalm, zodat het patroon van de zandbanken niet
verstoord werd en bleef bestaan. De geulen tussen de zandbanken werd
grotendeels opgevuld, maar de zandbanken bleven nog lichtjes boven de
omgeving uitsteken. De waterlopen op het nieuwe land vormden zich in de
laagst gelegen stukken, dus niet op de zandbanken zelf. Naarmate de tijd
vorderde sneden de waterlopen zich steeds dieper in en kwamen de
voormalige zandbanken steeds hoger boven hun omgeving te liggen. Het
feit dat deze banken zo erosieresistent waren is te danken aan het
glauconiet in de Diestiaanse afzettingen. Het limoniet kitte de korrels
aan elkaar zodat er uiteindelijk ijzerzandsteen werd gevormd, een
materiaal dat veel weerstand tegen erosie biedt. De ijzerzandsteenkap
vormde als het ware een hoed, die de zandbanken tegen erosie beschermde.
De depressies tussen de zandbanken bleven onder het waterpeil liggen
zodat het glauconiet niet werd omgezet en dus het zand niet aan elkaar
kon kitten. Erosie had dan ook vrij spel op deze stukken. De
getuigenheuvels van de Vlaamse Heuvelstreek zijn dus de overblijfselen
van de Diestiaanse zandbanken. In bepaalde theorieën neemt men aan dat
ze op één enkele relatief lange zandbank liggen. De ligging van deze
getuigenheuvels, waarvan de helft van deze heuvels zich in de Vlaamse
Ardennen bevindt, kan geen toeval zijn. Vandaag zijn de rivieren al
verschillende tientallen meters diep ingesneden ten opzichte van het
vroegere oppervlak. Dit heeft tot gevolg dat de zandbanken op dit
ogenblik als opvallende heuvels in het landschap uitsteken. Hun absolute
hoogte neemt af van zuid naar noord. Langs de valleiwanden zijn er
verschillende Tertiaire ontsluitingen (Bartoonklei, Lediaanzand,
Panesiliaanzand,… ). De heuvels tellen verschillende bronbossen. De
uitsijpelingsbronnen zijn in verschillende bronniveaus met
bronamfitheaters aanwezig, daar waar de waterhoudende zandlagen en
ondoordringbare kleilagen elkaar snijden. Zij voeden de talrijke beekjes
en waren ook bepalend voor de oudste bebouwing die op sommige plaatsen
precies op de bronnenlijn lag. De huidige kerk van Opbrakel is het
resultaat van talrijke bouwfazen. Van het Romaanse kerkje van uit de 11e
eeuw is niets overgebleven. Tegen de westgevel ervan werd in het begin
van de 13e eeuw een massieve, vierkante toren met achtkantige luikamer
aangebouwd. Hij is opgetrokken uit onregelmatige ijzerzandsteen, terwijl
latere herstellingen in gekantrechte zandsteen en in baksteen werden
uitgevoerd. De overgang van vierkante torenromp naar achtkantige
klokkenkamer gebeurt door middel van halve, diagonaal doorgesneden
piramiden, wat nog volkomen aansluit bij de Romaanse bouwtraditie. De
driebeukige benedenkerk dateert van 1716. Ze werd in 1754 verbouwd. Ook
het driezijdig gesloten koor stamt uit de 18e eeuw. Het rechtlijnig
tracé van de Romeinse weg Bavay-Blicqui-Velzeke wordt te Opbrakel in een
aantal wegen teruggevonden. Deze weg, die als 'Chaussée Brunehaut'
bekendstaat doorsnijdt de ankerplaats. De kern van de heerlijkheid van
Opbrakel zou zeker teruggaan tot in de 9e eeuw. Van de 11 tot de 14e
eeuw was de heerlijkheid in handen van de familie 'van Brakel'. Vier
grote pachthoeven waren zetel van een heerlijkheid en een voortzetting
van een ontginningshoeve, een daarvan is het "Hof ten Bossche". Deze
imposante historische hoeve kadert in een landschappelijke opmerkelijke
omgeving. Ze is ten noorden van het Brakelbos gelegen, niet ver van een
beekvalleitje. De vierkantshoeve is toegankelijk via een gekasseide
toegangsweg die langs de boomgaard loopt. Deze hoeve was een zetel van
de heerlijkheid van het goed ten Bossen die na erfdeling in 1320 een
zelfstandige heerlijkheid geworden was die afhing van de
hoofdheerlijkheid Opbrakel. Het "Hof te Fransbeke" werd in 1737-1738
gebouwd ter vervanging van het uit 1572 daterende hof. Dat
oorspronkelijke hof, dat gesloopt werd, was meer zuidwaarts en lager
gelegen. Over deze pachthoeve zijn weinig historische gegevens bekend.
