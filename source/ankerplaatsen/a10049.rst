Heuvelrug tussen Herentals en Lichtaart met de Netevallei
=========================================================

:Ankerplaats ID: A10049




Omschrijving
------------

De ankerplaats 'Heuvelrug Herentals-Lichtaart met Netevallei' situeert
zich in de centrale kempen of het Neteland op grondgebied van de
gemeenten Herentals en Kasterlee (Lichtaart). De begrenzing van het
gebied wordt gevormd door de Poederleeseweg in het westen, Watervoort,
Hulzen, de spoorlijn Herentals-Turnhout en Achterlee in het noorden, de
bewoning van Lichtaart, de Herentalsesteenweg en het gehucht Heide in
het oosten en tot slot de Kleine Nete, Langendonk en Bleek in het
zuiden. Het noordelijke deel van de ankerplaats betreft een
aaneengesloten geheel van stuifzandduinen. Bij Ferraris (1777) en
Vandermaelen (1854) herkennen we nog overwegend heide met vennen, daarna
kwam de bebossing met naaldhout op gang. Het Zwarte Water of Zwart Ven
ontstond waarschijnlijk op natuurlijke wijze door uitstuiving tussen
twee duinruggen, maar de huidige structuur werd antropogeen bepaald door
een afwisseling van turfwinning en beplanting tussen 1700 en 1940. De
grachtenstructuur rond Het Zwarte Water is daar vandaag de getuige van.
Het Lavendelven, ook een voormalige turfput, is vandaag een uiterst
waardevol trilveentje. Het zuidelijke deel, met de Schoutenheide en
Snepkesvijver, sluit aan bij het alluvium van de Kleine Nete en heeft
een veel vlakkere structuur. Het wordt overheerst door een mooi
paraboolduin en Snepkesvijver met omgeving. Snepkesvijver is reeds bij
Ferraris te herkennen als 'Schoute Vijver' en vervulde in het verleden
de functie van turfwingebied, leverde ijzererts en werd gebruikt als
lijnwaadblekerij. Rechtlijnige, twee meter brede panden, gescheiden door
een vaag spoor van grachten, verticaal uitlopend op een middensloot,
zijn hiervan een restant. In het alluvium van de nu rechtgetrokken
Kleine Nete geven oude armen ons een idee van de oorspronkelijke loop
van deze rivier. De huidige structuur van het landschap als geheel, en
met name het rastervormige wegenpatroon en het grachtenstelsel, is dus
nog herkenbaar en gaaf in vergelijking tot het begin van de 20ste eeuw
(historische kaarten MGI, 1909) en op talrijke plaatsen treft men
relicten aan van de belangrijke antropogene beïnvloeding in het
verleden. In de oostelijke rand (ter hoogte van de Kruisberg) van de
ankerplaats bevindt zich een kruisweg van 14 staties en 7 kapellen;
vermoedelijk de oudste kruisweg van België en opklimmend tot het midden
van de 15de eeuw. Deze kruisweg heeft allicht in het verleden een
belangrijke rol gespeeld in de geloofsbeleving van de plaatselijke
bevolking. Deze ankerplaats tussen Herentals en Lichtaart heeft een
belangrijke geologische waarde als schakel in de duinenketen
Nijlen-Kasterlee, met een duidelijke steilrand naar de vallei van de
Kleine Nete. De afwisseling van depressies en zandruggen resulteert in
een gradiënt van droog naar nat en eutrofiëring door de Boterpottenloop
en een kokmeeuwenkolonie geeft een gradiënt van voedselrijk naar
voedselarm. Deze wisselende abiotische condities leveren een
karakteristieke en gevarieerde plantengroei op. Toch dienst de
eutrofiëring onder controle te worden gehouden teneinde een te
verregaande voedselaanrijking van de bodem en het oppervlaktewater te
vermijden.Het open water van 'Het Zwarte Water' en 'Snepkesvijver' in
combinatie met het uitgestrekte bosgebied enerzijds en de weilanden
langsheen de Kleine Nete anderzijds, biedt een geschikt habitat voor
talrijke broed- en watervogels. Het hoger gelegen uitgestrekt en
reliëfrijk bosgebied op de zandrug Kasterlee-Lichtaart en de lager
gelegen Kleine Nete met weilanden in de vallei vormt een complex met een
contrastrijke ruimtelijke structuur. Samen met de variatie in
vegetatietypes, resulteert dit in een afwisselend en daarmee esthetisch
aantrekkelijk landschap. Dat bovendien dankzij het sterke reliëf mooie
zichten toelaat. De aantrekkelijkheid en toegankelijkheid van dit gebied
gaat logischerwijze samen met een relatief hoge recreatiedruk die,
teneinde de waarden van de ankerplaats te beschermen, bij voorkeur
sterker gereglementeerd en gecontroleerd moet worden.



Landschapswaarden
-----------------


Wetenschappelijke waarde
~~~~~~~~~~~~~~~~~~~~~~~~


Deze ankerplaats heeft een belangrijke geologische waarde als schakel
in de duinenketen tussen Nijlen en Kasterlee, met een duidelijke
steilrand naar de vallei van de Kleine Nete. De afwisseling van
depressies en zandruggen resulteert in een gradiënt van droog naar nat
en eutrofiëring door de Boterpottenloop en een kokmeeuwenkolonie geeft
een gradiënt van voedselrijk naar voedselarm. Deze wisselende abiotische
condities leveren een karakteristieke en gevarieerde plantengroei op.
Het open water van 'Het Zwarte Water' en 'Snepkesvijver' in combinatie
met het uitgestrekte bosgebied enerzijds en de weilanden langsheen de
Kleine Nete anderzijds, biedt een geschikt habitat voor talrijke broed-
en watervogels.

Historische waarde
~~~~~~~~~~~~~~~~~~


De huidige structuur van dit landschap en met name het rastervormige
wegenpatroon is nog herkenbaar en gaaf in vergelijking tot het begin van
de 20ste eeuw (historische kaarten MGI, 1909). Het Zwarte Water,
Snepkesvijver en het Lavendelven zijn restanten van vroegere
turfwinningen en weerspiegelen samen met de naaldbebossing de
antropogene invloed op dit landschap. In de oostelijke rand van de
ankerplaats (ter hoogte van de Kruisberg) bevindt zich een kruisweg van
14 staties en 7 kapellen; vermoedelijk de oudste kruisweg van België en
opklimmend tot het midden van de 15de eeuw.

Esthetische waarde
~~~~~~~~~~~~~~~~~~

Dankzij de grote reliëfverschillen en de variatie
in vegetatietypes, hebben we hier te maken met een afwisselend en
daarmee esthetisch aantrekkelijk landschap. Het noordelijke deel, een
gaaf en groot bosgebied op een uitgesproken reliëf, biedt mooie zichten
op 'Snepkensvijver' en de vallei van de Kleine Nete.


Sociaal-culturele waarde:



De kruisweg nabij de Kruisberg is
vermoedelijk de oudste in België en heeft allicht in het verleden een
belangrijke rol gespeeld in de geloofsbeleving van de plaatselijke
bevolking. Delen van deze ankerplaats vervulden in de 18de en 19de eeuw
de functie van turfwingebied.

Ruimtelijk-structurerende waarde
~~~~~~~~~~~~~~~~~~~~~~~~~~~~~~~~

Deze ankerplaats betreft enerzijds een hoger gelegen uitgestrekt en
reliëfrijk bosgebied op de zandrug Kasterlee-Lichtaart, en anderzijds de
lager gelegen Kleine Nete met weilanden in de vallei. Deze combinatie
resulteert in een contrastrijke ruimtelijke structuur. De heuvelrug is
een schakel uit de duinenketen Nijlen-Kasterlee en vormt de natuurlijke
grens tussen de vallei van de Kleine Nete en de valleien van de
waterlopen die uitmonden in de Aa.



Landschapselementen en opbouwende onderdelen
--------------------------------------------



Geomorfologie/hydrografie
~~~~~~~~~~~~~~~~~~~~~~~~~


*Microreliëf:**

 * microreliëf
 * talud


*Macroreliëf:**

 * macroreliëf
 * landduin
 * steilrand

stuifzandduinen

*Hydrografische Elementen:**

 * waterloop
 * rivier
 * vallei
 * oude rivierarm


Kleine Nete, Boterpottenloop, Langendonkloop, Kneutersloop

*Moerassige gronden:**

 * veen
 * rietland
 * ven


Zwart Water, Lavendelven

Elementen van bouwkundig erfgoed, nederzettingen en archeologie
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

*Kerkelijk erfgoed:**

 * kapel


kruisweg van 14 staties en 7 kapellen

 **Andere:**
ruïne van een bakstenen toren

Elementen van transport en infrastructuur
~~~~~~~~~~~~~~~~~~~~~~~~~~~~~~~~~~~~~~~~~

*Waterbouwkundige infrastructuur:**

 * grachtenstelsel



Elementen en patronen van landgebruik
~~~~~~~~~~~~~~~~~~~~~~~~~~~~~~~~~~~~~

*Puntvormige elementen:**

 * bomengroep


*Lijnvormige elementen:**

 * bomenrij
 * houtkant

*Kunstmatige waters:**

 * turfput
 * vijver


Snepkesvijver

*Topografie:**

 * opstrekkend


*Historisch stabiel landgebruik:**

 * heide


*Bos:**

 * naald
 * loof
 * broek
 * struweel



Opmerkingen en knelpunten
~~~~~~~~~~~~~~~~~~~~~~~~~


Een te vermelden knelpunt is de toenemende recreatiedruk die de rust
verstoort en de geomorfologie en vegetatie in het gebied aantast. De
eutrofiëring van de Boterpottenloop en de kokmeeuwenkolonie levert door
het creëren van een voedselgradiënt in de bodem een positief effect,
maar dient anderzijds toch onder controle te worden gehouden om een te
verregaande eutrofiëring te voorkomen. De structuur en verschijningsvorm
van de zandwegen is nog intact en moet dan ook worden behouden.
