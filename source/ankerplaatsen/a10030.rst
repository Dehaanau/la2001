Domein Groeningenhof en Solhof met omgeving
===========================================

:Ankerplaats ID: A10030




Omschrijving
------------

De kasteeldomeinen Groeningenhof en Solhof zijn respectievelijk
gelegen op grondgebied van de gemeenten Kontich en Aartselaar ten zuiden
van de stedelijke agglomeratie Antwerpen. Deze ankerplaats wordt
begrensd door de Groeningenlei in het noorden, de autostrade E19
Antwerpen-Brussel in het oosten, de bewoning langsheen de Pierstraat in
het zuiden en de Kleistraat en de Baron van Ertbornstraat in het westen.
Het landschap wordt gevormd door drie kasteeldomeinen, omgeven door een
relatief gaaf bewaarde landelijke omgeving. Een opvallende gekasseide
dreef leidt naar het 'Groeningenhof' of 'Kontichshof', dat reeds wordt
vermeld op de Ferrariskaart uit 1777. Oorspronkelijk betrof het een
waterkasteel. Nu is het nagenoeg rechthoekige kasteel in neo-Vlaamse
renaissancestijl met neogotische elementen omgeven door een
onregelmatige, ovale omwatering die aansluit op de door de Mandoerse
beek gevoede vijver. Het geheel wordt omgeven door een omhaagd
landschapspark met solitaire bomen, boomgroepen, e.d.. L-vormige
dienstgebouwen uit de 19de eeuw, een poortgebouw uit de 16de of 17de
eeuw en een duiventoren die vermoedelijk teruggaat tot de 17de eeuw
vervolledigen het domein. De 'Lillaarschrans of 'Lillaarhoeve' is een
neoclassicistisch kasteeltje, dat waarschijnlijk werd opgetrokken in de
loop van de eerste helft van de 19de eeuw. Het is net als Groeningenhof
gelegen binnen een ovale omgrachting en beboomd park. De oorspronkelijke
'Lillaarhoeve' die vermeld werd vanaf 1674 is ondertussen verdwenen.
Kasteel 'Solhof' werd voor het eerst vermeld in de 15de eeuw en is ook
terug te vinden op de kaart van Ferraris (1777). Het oorspronkelijke
huis van plaisantie werd in de 19de eeuw vervangen door een
neoclassicistisch kasteel binnen een rechthoekige omgrachting. Dit
bouwwerk werd echter in de loop van de jaren 1990 afgebroken ten
voordele van een hotelcomplex. De bijhorende landschapstuin onderging
aanpassingen, doch de basisstructuur bleef bewaard, net als de
ijskelder, de omgrachting en enkele bruggetjes. Het koetshuis, de
conciërgewoning en de stallingen, allen uit de 19de eeuw bleven eveneens
gespaard van afbraak. Naast de kastelen, treffen we binnen de grenzen
van de ankerplaats verschillende oudere hoeven aan. Vooral de
'Kapittelhoeven' of 'Te Nieuwen Hove' zijn vermeldenswaardig. Het goed
Nieuwen Hove werd reeds vermeld in 1304 en voor 1347 verscheen op het
domein een hoeve. In de 15de eeuw werd een tweede, en dit keer omwalde,
hoeve gebouwd. In 1826 brandde de meest zuidelijk gelegen hoeve af en
werd de andere gedeeltelijk vernield. De huidige, sterk verbouwde hoeven
dateren uit de 18de en de 2de helft van de 19de eeuw, doch behielden de
oorspronkelijke ligging en omgeving. Het landschap dat al dit bouwkundig
erfgoed omvat, heeft een landelijk karakter met hier en daar nog
landschapselementen die verwijzen naar de vroegere kleinschaligheid.
Opvallende structuren in het geheel zijn de nog kronkelende Mandoerse
beek en de zuidelijk gelegen Pannebossen. De natuurwetenschappelijke
waarde van deze ankerplaats wordt vooral bepaald door de aanwezigheid
van de Pannebossen die, zeker voor wat de struik- en kruidlaag betreft,
nog een hoge natuurlijkheidgraad vertonen. Samen met de omgeving en de
kasteelparken bieden ze goede kansen voor verschillende diergroepen,
waarvan de vogels en de vlinders misschien de meest opvallende zijn.
Deze ankerplaats is een typisch voorbeeld van kleine kasteeldomeinen
binnen een landelijke omgeving in het Land van Kontich-Ranst. Het
landschap vrijwaren van een verdere bebouwingsdruk is essentieel om het
typische karakter van dit complex te behouden.



Landschapswaarden
-----------------


Wetenschappelijke waarde
~~~~~~~~~~~~~~~~~~~~~~~~


De Pannebossen langs de zuidelijke rand van de ankerplaats
vertegenwoordigen dankzij een natuurlijke kruid- en struiklaag een
belangrijke waarde met betrekking tot de flora. Samen met de omliggende
open omgeving en de beboste domeinen rond de kastelen bieden zij
bovendien goede mogelijkheden voor verschillende faunagroepen, waarbij
de vogels en vlinders het opvallendst zijn.

Historische waarde
~~~~~~~~~~~~~~~~~~


De drie kastelen binnen deze ankerplaats worden reeds vermeld op de
kaart van Ferarris (1777). De structuur en opbouw van de domeinen is
redelijk gaaf bewaard gebleven. Vooral het kasteel Groeningenhof, deels
teruggaand tot de 16de eeuw, is als bouwwerk historisch zeer waardevol.
Eveneens te vermelden zijn de Kapittelenhoeve, waarvan de site reeds
wordt vermeld in 1304.

Esthetische waarde
~~~~~~~~~~~~~~~~~~

De gaaf bewaarde kasteeldomeinen binnen een
landelijke omgeving met nog een aantal kleine landschapselementen
resulteert in een esthetisch aantrekkelijk geheel. De mooi bewaarde
kasseiwegen en de oude hoeven vervolledigen het historische karakter van
deze ankerplaats.


Ruimtelijk-structurerende waarde
~~~~~~~~~~~~~~~~~~~~~~~~~~~~~~~~

Deze ankerplaats vertegenwoordigt een relict van de oorspronkelijk
veel uitgestrektere landelijke omgeving tussen Kontich en Aartselaar.
Gezien de steeds toenemende bebouwingsdruk, wint de laatste open ruimte
in deze omgeving steeds meer aan belang.



Landschapselementen en opbouwende onderdelen
--------------------------------------------



Geomorfologie/hydrografie
~~~~~~~~~~~~~~~~~~~~~~~~~


*Microreliëf:**

 * microreliëf


*Hydrografische Elementen:**

 * beek


Mandoerse beek

Elementen van bouwkundig erfgoed, nederzettingen en archeologie
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

*Koeren en hovingen:**

 * park


park bij kasteel

*Kastelen, landgoederen en aanhorigheden:**

 * kasteel
 * toren
 * ijskelder
 * kasteelgracht


Groeningenhof +duiventoren, Solhof, Lillaarschrans

*Bouwkundig erfgoed:**

 * (heren)woning


dienstwoningen bij kasteel

*Landbouwkundig erfgoed:**

 * hoeve
 * schuur
 * stal
 * wagenhuis


Kapittelhoeven

Elementen van transport en infrastructuur
~~~~~~~~~~~~~~~~~~~~~~~~~~~~~~~~~~~~~~~~~

*Wegenis:**

 * weg


kasseiweg

*Waterbouwkundige infrastructuur:**

 * sluis



Elementen en patronen van landgebruik
~~~~~~~~~~~~~~~~~~~~~~~~~~~~~~~~~~~~~

*Puntvormige elementen:**

 * bomengroep
 * solitaire boom


*Lijnvormige elementen:**

 * dreef
 * bomenrij
 * hagen
 * knotbomenrij

*Kunstmatige waters:**

 * vijver


*Topografie:**

 * historisch stabiel


*Bos:**

 * loof


Pannebossen

Opmerkingen en knelpunten
~~~~~~~~~~~~~~~~~~~~~~~~~


Ten gevolge van de steeds toenemende bebouwing langsheen de randen, ligt
deze ankerplaats volledig ingesloten. Het gebied verder vrijwaren van
verkaveling en bebouwing is essentieel om het typisch landelijk karakter
rond de kasteeldomeinen te bewaren.
