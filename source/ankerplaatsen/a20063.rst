Kasteel de Merode
=================

:Ankerplaats ID: A20063




Omschrijving
------------

Het kasteel de Merode ligt centraal in het afgebakende gebied,
gesitueerd ten oosten van Kortenberg en ten zuiden van de steenweg
Leuven-Brussel, op de noordelijke rand van het Brabants leemplateau
tussen Leuven en Tervuren. Tevens vormt het gebied een overgang naar de
noordelijker gelegen Vlaamse vallei. Een oost-west as wordt gevormd door
de drassige vallei van de Aderbeek, de Wasbeek en een aantal grachten,
tesamen met een langgerekte park- en boszone. Aan het oostelijke
uiteinde van het gebied ligt het nog steeds omgrachte Wijnegemhof.Tussen
deze vallei en de steenweg ligt akkerland, ter plaatse Lang Eersel
genoemd, ten zuiden van het kasteel de Merode ligt een open ruimte met
boomgroepjes en akkerland, aangeduid met het toponiem Veldeke. Het
zuidwestelijk deel van Eikelenhof tot kasteel de Merode is een beboste
helling met enkele taluds en een holle weg. In feite maakt deze deel uit
van de meest westelijke gelegen Diestiaanheuvel. Sinds het einde van de
18de eeuw is het gebied in grote lijnen weinig veranderd. Kort bij de
kern van Kortenberg liggen de overblijvende gebouwen van de abdij van
Kortenberg. Deze voormalige Benidictinessenabdij werd in het begin van
de 12de eeuw gesticht door Godfried I van Brabant. Het is in deze abdij
dat in 1312 het befaamde Charter van Kortenberg ondertekend werd. Na de
opheffing werd de abdij in 1798 in twee percelen verkocht: het ene
omvatte de abdijgebouwen, het andere de Bouwerij of abdijhoeve. Deze
hoeve bestaat nog steeds, stallen en schuur werden afgebroken, evenals
de grote schuur van de abdij. De abdijgebouwen met de abdijkerk,
slaapzaal, hoofdgebouw en verbindingsgalerij, lagen in een vierkant rond
de symmetrische kloostertuin. Het geheel was door een gracht omgeven.
Heden blijft hiervan nog alleen het hoofdgebouw (abdijkasteel) over, een
classicistisch gebouw uit het einde van de 18de eeuw, evenals het
Veehof, een overblijvend stuk van de stallen, het paviljoen van de abdis
tegen het water en een ruïne opde plaats van de brouwerij-bakkerij. Ook
het poortgebouw is nog bewaard gebleven evenals een deel van de
omheiningsmuur. In het zuidelijk deel van het domein ligt nog een vijver
die vermoedelijk een overblijfsel is van de vroegere ringgracht. Sedert
1976 beheren de paters Redemptoristen de abdij, die nu eigendomis van
het aartsbisdom Mechelen. Oorspronkelijk zou er een vestiging van
kluizenaressen geweest zijn op de Curtenberg of Eikelenberg, waar ook
een kerk stond in 1095. Deze "bergkerk" werd in 1771 afgebroken en
vervangen door een kapel. Na vernieling onder het Franse bewind, kwam er
in 1821 een nieuwe kapel op dezelfde plaats. Deze werd nog tweemaal, in
1913 en in 1954 door een nieuwe constructie vervangen. De laatste kapel
werd in 1978 gerestaureerd. De villa Eikelenhof of La Chénaie werd in
1841 door H.J.Verheyden op de Curtenbergh gebouwd, architect was J.P.
Clysenaer. Dit landhuis lag op een heuvel en bestond uit een
hoofdgebouw, twee zijgebouwen - paardestallen en koetshuizen -
symmetrisch opgesteld rond het binnenplein. Cluysenaer wou duidelijk
breken met de gewoonte landhuizen in een vallei te bouwen, hij gaf de
voorkeur aan een heuvelrug. Een deel van het domein werd gedurende de
laatste decennia van de 20ste eeuw als natuurreservaat beheerd. Tussen
het Eikelenhof en het kasteel de Merode ligt een bebost gebied, de
Warande, waar in de 17de eeuw een kapel van Sint-Antonius zou gestaan
hebben. Omstreeks 1860 werd op deze plaats de nog steeds bestaande kapel
van O.L.Vrouw van Scherpenheuvel gebouwd in opdracht van graaf Charles
de Merode-Westerloo. Meermaals door vandalisme vernield, werd de kapel
in 1987 gerestaureerd. Nabij de Aderbeek staat een monument ter
nagedachtenis van graaf Werner de Merode. Langs de Prinsendreef ligt een
ijskelder. In 1841 werd reeds melding gemaakt van een ijskelder. De
huidige ijskelder werd vermoedelijk tussen 1840 en 1850 aangelegd door
graaf Amaury de Merode, tegelijkertijd met de S-vormige vijver achter
het kasteel. Deze vijver werd doorsneden bij de aanleg van de weg -
gedeeltelijk dreef - naar Everberg. De gerestaureerde ijskelder werd in
1989 voor het publiek opengesteld. Nabij de ijskelder lag tot in het
midden van de 19de eeuw ook een hermitage of kluis: vermoedelijk ging
het om een voor die periode typisch tuinpaviljoen. De voorgeschiedenis
van het kasteel de Merode gaat terug tot in de 14de eeuw, toen de heren
van Everberg in het broek het Hof van Montenaken bouwden, dat door
huwelijk in handen kwam van de familie de Rubempré. 17de-eeuwse prenten
geven een beeld van een renaissancekasteel met trapgevels en
hoektorentjes, omringd door een slotgracht. Langs een ophaalbrug stond
het in verbinding met het neerhof en de ingangspoort. In de 18de eeuw
kreeg de Franse architect Neuville opdracht om het kasteel om te vormen
tot een classicistisch gebouw in Lodewijk XVI-stijl. De oude gebouwen
bleven bestaan, maar er werden nieuwe muren in Franse steen voor
geplaatst. Het neerhof werd volledig afgebroeken en vervangen door twee
zijpaviljoenen, waardoor een U-vormig geheel tot stand kwam. Opvallend
zijn de Ionische zuilen, het driehoekig fronton en de mansardevensters
in het dak. In de 19de eeuw vinden we dan de familie de Merode als
eigenaar terug. In 1841 wordt ook melding gemaakt van een hoveniershuis,
een orangerie en een boomkwekerij. In 1848-49 werden de grachten rond
het kasteen gedempt, een deel van de dreven werd gekapt, een Engels
landschapspark met bijhorende vijver werd aangelegd. Op het einde van de
19de eeuw werden het terras en de monumentale trap aan de achterzijde
van het kasteel toegevoegd. In het rechterzijpaviljoen richtte Jean de
Merode de melkerij Sint-Martinus in. De stallen zijn versierd met
ossekoppen. In 1908-09 werd de schrijnwerkerij in het linker paviljoen
omgevormd tot kapel van het kasteel en gewijd aan O.L.Vrouw van
Scherpenheuvel. In dit paviljoen bevinden zich eveneens de
paardestallen, koetshuizen en garages. 



Landschapswaarden
-----------------


Wetenschappelijke waarde
~~~~~~~~~~~~~~~~~~~~~~~~


Vallei en Diestiaanheuvel in de overgangszone tussen het Brabants
leemplateau en de zogenaamde Vlaamse Vallei. Tevens ligt in het
zuidelijk deel van de afbakening de meest westelijk gelegen
Diestiaanheuvel. Het gebied herbergt zeer waardevolle bosbiotopen. De
kasteelparken bij de abdij van Kortenberg, het Eikelenhof en vooral dat
van Everberg (de Merode) hebben een grote dendrologische waarde.

Historische waarde
~~~~~~~~~~~~~~~~~~


De abdij van Kortenberg en het kasteel van Everberg (de Merode)
hebben een belangrijke historische rol gespeeld in de regio. Hun
gebouwen vormen, samen met het Wijnegemhof en het omwalde Eikelenhof,
belangrijk elementen van het gebouwenpatrimonium.. Sinds ongeveer 200
jaar onderging het gebied weinig ingrijpende veranderingen. Het kasteel
de Merode is in zijn huidige toestand een voorbeeld van 18de eeuwse
Franse Lodewijk XVI-stijl, het park is een combinatie van
lineair-formele structuren en landschappelijke aanleg.

Esthetische waarde
~~~~~~~~~~~~~~~~~~

De combinatie van oude gebouwen, landschappelijke
en andere parkarchitectuur, steile heuvelflanken met oude bomen,
geïsoleerd of in gesloten bestanden, staan garant voor een hoge
esthetische waarde.


Sociaal-culturele waarde
~~~~~~~~~~~~~~~~~~~~~~~~



Diverse kapellen, ijskelder en gedenkteken
ter nagedachtenis van graaf Werner de Merode



Landschapselementen en opbouwende onderdelen
--------------------------------------------



Geomorfologie/hydrografie
~~~~~~~~~~~~~~~~~~~~~~~~~


**Microreliëf:**

 * microreliëf
 * talud


**Macroreliëf:**

 * macroreliëf
 * heuvel
 * holle weg

**Hydrografische Elementen:**

 * waterloop
 * beek
 * vallei


**Moerassige gronden:**

 * moeras



Elementen van bouwkundig erfgoed, nederzettingen en archeologie
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

**Koeren en hovingen:**

 * tuin
 * park
 * hof


**Kastelen, landgoederen en aanhorigheden:**

 * kasteel
 * orangerie
 * hovenierswoning
 * landgoed
 * muur
 * omheining
 * ijskelder
 * kasteelgracht


**Landbouwkundig erfgoed:**

 * hoeve
 * schuur
 * stal
 * wagenhuis


**Kerkelijk erfgoed:**

 * kapel
 * abdij


**Klein historisch erfgoed:**

 * gedenkteken



Elementen van transport en infrastructuur
~~~~~~~~~~~~~~~~~~~~~~~~~~~~~~~~~~~~~~~~~

**Wegenis:**

 * weg
 * pad
 * Oostenrijkse periode


**Waterbouwkundige infrastructuur:**

 * grachtenstelsel



Elementen en patronen van landgebruik
~~~~~~~~~~~~~~~~~~~~~~~~~~~~~~~~~~~~~

**Puntvormige elementen:**

 * bomengroep


**Lijnvormige elementen:**

 * dreef
 * bomenrij

**Kunstmatige waters:**

 * vijver


**Historisch stabiel landgebruik:**


**Bos:**

 * naald
 * loof
 * broek



Opmerkingen en knelpunten
~~~~~~~~~~~~~~~~~~~~~~~~~


Bebouwing in het gebied 'Veldeke' en op Achterenberg ten zuiden van
Eikelenhof.
