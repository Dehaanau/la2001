Domein Oude Gracht
==================

:Ankerplaats ID: A10004




Omschrijving
------------

'Domein Oude Gracht' is gelegen op grondgebied van de gemeenten
Brasschaat en Kapellen in de Antwerpse Noorderkempen. De begrenzing van
deze ankerplaats komt overeen met de grenzen van het voormalige
'Bunge-domein' (situatie begin 20ste eeuw) en wordt gevormd door de
dichte bebouwing van Kapellen in het westen, het gehucht Hoogboom in het
zuidwesten, Brasschaat in het zuiden en Maria-ter-Heide in het oosten.
Het betreft een uitzonderlijk en gaaf bewaard landschapspark, rijk aan
bouwkundig erfgoed. Domein 'Oude Gracht' omvat een centraal gelegen park
in Engelse landschapsstijl, omgeven door hoofdzakelijk naaldbossen.
Reeds bij Ferraris (1777) wordt Oude Gracht vermeld als een afwisseling
van hoogstammige bossen en landbouwgrond, omgeven door heide. Op de
historische kaart van Vandermaelen (1854) staat het kasteel Oude Gracht
aangegeven, reeds omringt door een park. De huidige domeinstructuur is
herkenbaar op de M.G.I.-kaart (1909), uitgezonderd de iets later
uitgevoerde vijveraanleg. Het omliggende bos is sindsdien uitgebreid.
Het domein kwam in haar geschiedenis in het bezit van verschillende
families, maar het was de heer Bunge die het gebied in het begin van de
20ste eeuw maakte tot wat het nu is, inclusief het poloplein. Binnen de
aanleg van het landschapspark vormen vooral de dreven, grachten en
vijvers belangrijke ruimtelijk-structurerende elementen. In de
noordoostelijke hoek zijn tevens de oude spoorlijn en de Antitankgracht
opvallend. Verspreid over het domein liggen verschillende landhuizen en
hoeves met bijgebouwen, die allen teruggaan tot het einde van de 19de of
begin van de 20ste eeuw; soms bevatten ze wel een oudere kern. Ook te
vermelden zijn het boswachtershuisje met kern uit de 18de eeuw en enkele
opvallende paviljoentjes. De talrijke park- en landschapsstructuren als
dreven, bomengroepen, vijvers, bruggetjes, e.d., aangevuld met de
typische woningen en restanten van het verdwenen kasteel, vormen een
schilderachtig, esthetisch aantrekkelijk geheel. De vegetatiekundige
diversiteit en de hoge dendrologische waarde van het monumentaal
bomenbestand maken het gebied tevens vanuit natuurwetenschappelijke
oogpunt waardevol. De belangrijke rol van het domein als onderdeel van
de verdedigingslinie in zowel WOI als WOII heeft haar sporen
achtergelaten onder vorm van de antitankgracht in het noorden, vergezeld
van talrijke bunkers. In de zuidwestelijke punt van de ankerplaats ligt
het beschermde kerkje van Hoogboom (Parochiekerk van St.-Jozef), dat
dateert uit 1871-1872. Domein 'Oude Gracht' is één van de eerder
zeldzame stukjes groen binnen de dicht bebouwde omgeving van Kapellen,
Brasschaat en Marie-ter-Heide. Aansluitend op de Antitankgracht, vormt
het bovendien een onderdeel van een cluster van waardevolle landschappen
in de Antwerpse Noorderkempen. Om het behoud van dit domein met als zijn
waarden in de toekomst te verzekeren, dient zowel naar de aanleg van het
landschapspark als naar het onderhoud van het bouwkundig erfgoed aan
dacht te gaan.



Landschapswaarden
-----------------


Wetenschappelijke waarde
~~~~~~~~~~~~~~~~~~~~~~~~


De geleidelijke overgang van zand- naar lemige zandgronden met
verschillende vochtigheidsgradiënten heeft een grote vegetatiekundige
diversiteit tot gevolg. Het gebied heeft bovendien een hoge
dendrologische waarde omwille van het monumentaal bosbestand. Tevens is
het een belangrijk broed-, foerageer-, roest- en voedselgebied voor
talrijke vogelsoorten een herbergt het een belangrijk aantal
paddestoelensoorten.

Historische waarde
~~~~~~~~~~~~~~~~~~


De 'Oude Gracht' wordt reeds vermeld bij Ferraris in 1777. Op
Vandermaelen (1854) wordt het kasteel 'Oude Gracht' vernoemd. De
domeinstructuur is nog herkenbaar, hoewel het omliggende bosgedeelte in
vergelijking tot het M.G.I. (1909) is uitgebreid. Het centrale gedeelte
van het domein is een uitstekend bewaard voorbeeld van parkaanleg in
Engelse landschapsstijl uit het begin van de 20ste eeuw. Verspreid over
het domein liggen verschillende landhuizen en hoeves met bijgebouwen,
die allen teruggaan tot het einde van de 19de of begin van de 20ste
eeuw; soms bevatten ze wel een oudere kern. Ook te vermelden zijn het
boswachtershuisje met kern uit de 18de eeuw en enkele opvallende
paviljoentjes. Het neogotische kerkje van hoogboom , ingeplant aan de
westelijke toegang van domein 'Oude Gracht', gaat in oorsprong terug tot
een kapel uit de 18de eeuw. Het huidige kerkgebouw werd opgericht in
1871-1872.

Esthetische waarde
~~~~~~~~~~~~~~~~~~

Domein 'Oude Gracht' is een uitstekend voorbeeld
van parkaanleg in het begin van de 20ste eeuw. De talrijke landschap- en
parkelementen als dreven, boomgroepen, vijvers, bruggetjes,
paviljoentjes, e.d. vormen een schilderachtig geheel temidden van een
sterk beboste omgeving. De grote kleurvariatie in de vegetatie doet
prachtige zichten ontstaan.


Sociaal-culturele waarde:



Het domein heeft zowel in de 1ste als de
2de wereldoorlog een belangrijke rol gespeeld als onderdeel van de
verdedigingslinie en als centrum voor grootscheepse hulpverlening.

Ruimtelijk-structurerende waarde
~~~~~~~~~~~~~~~~~~~~~~~~~~~~~~~~

Binnen de aanleg van het landschapspark vormen vooral de dreven,
grachten en vijvers belangrijke ruimtelijk-structurerende elementen. In
de noordoostelijke hoek zijn tevens de oude spoorlijn en de
Antitankgracht opvallend. Domein 'Oude Gracht' is één van de eerder
zeldzame stukjes groen binnen de dicht bebouwde omgeving van Kapellen,
Brasschaat en Marie-ter-Heide en aansluitend op de Antitankgracht is het
deel van een cluster van waardevolle landschappen in het noorden van de
provincie Antwerpen.



Landschapselementen en opbouwende onderdelen
--------------------------------------------



Geomorfologie/hydrografie
~~~~~~~~~~~~~~~~~~~~~~~~~


*Hydrografische Elementen:**

 * beek



Elementen van bouwkundig erfgoed, nederzettingen en archeologie
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

*Koeren en hovingen:**

 * park


Engels landschapspark

*Kastelen, landgoederen en aanhorigheden:**

 * boswachterswoning


paviljoen, botenhuis

*Bouwkundig erfgoed:**

 * (heren)woning


*Landbouwkundig erfgoed:**

 * hoeve
 * schuur
 * stal


*Militair erfgoed:**

 * bunker


*Kerkelijk erfgoed:**

 * kerk



Elementen van transport en infrastructuur
~~~~~~~~~~~~~~~~~~~~~~~~~~~~~~~~~~~~~~~~~

*Spoorweg:**

 * verlaten spoorweg

*Waterbouwkundige infrastructuur:**

 * kanaal
 * brug
 * grachtenstelsel
 * stuw



Elementen en patronen van landgebruik
~~~~~~~~~~~~~~~~~~~~~~~~~~~~~~~~~~~~~

*Puntvormige elementen:**

 * bomengroep
 * solitaire boom


*Lijnvormige elementen:**

 * dreef

*Kunstmatige waters:**

 * vijver


*Bos:**

 * naald
 * loof
 * hooghout



Opmerkingen en knelpunten
~~~~~~~~~~~~~~~~~~~~~~~~~


Het vroegere kasteel werd in 1952 afgebroken. Een vervanging door een
eigentijds en inpassend nieuw bouwwerk (dus geen villa of reconstructie)
vormt geen probleem. Op het domein komen nog een aantal typische
woningen en andere bouwwerken (o.a. bruggen) voor. Het behoud van dit
patrimonium is uitermate gewenst en mag dan ook niet belemmerd worden.

