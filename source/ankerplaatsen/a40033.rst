Scheldemeersen tussen Zevergem en Schelderode
=============================================

:Ankerplaats ID: A40033


**Landschap**



Omschrijving
------------

Deze ankerplaats situeert zich tussen Zevergem en Schelderode, langs
beide zijden van de Schelde gelegen. Dit deel van de Schelde maakt deel
uit van de Vlaamse Vallei. De rechttrekkingen van de Schelde gaven
ontstaan aan verschillende oude rivierarmen. De Ham was een van de
eerste bochtafsnijdingen, dit rond 1860. Aanvankelijk was de Ham niet
meer dan een drassig weiland. Gedurende de eerste decennia van deze eeuw
werd het gebied geleidelijk afgegraven voor de kleiwinning ten behoeve
van de steenbakkerijnijverheid. Het laaggelegen terrein dat overbleef,
was tot in 1950 als vochtig hooiland in gebruik. Het typische
greppelpatroon, dat nog steeds zichtbaar aanwezig is in het gebied,
getuigt hiervan. Iedere winter overstroomde het gebied. De drie plassen
in de Ham ontstonden omstreeks 1930. De scheldemeersen van Zevergem-
Schelderode is één van de weinige restanten te zijn in de Scheldevallei
van een aaneengesloten meersenlandschap. Het kenmerkende open karakter
van het meerslandschap is gedeeltelijk verloren gegaan door het
aanplanten van wilgen- en populierenrijen op de perceelsranden en van
populierenbosjes op de uitgebrikte gronden. Deze populierenbosjes kunnen
als een geschikte bodemgebruiksvorm worden gezien voor dergelijke natte
gronden en vormen een logische toevoeging aan het landschap en zijn
ondertussen een deel van het landschap geworden. Calibrering van de
Bovenschelde en de drainage van de meersgronden hebben een intensivering
van het landbouwgebruik in de meersen meegebracht. Deze intensivering
drukt zich in het landschap uit als een toename in het alluvium van het
areaal (maïs)akkerland en op beperkte plaatsen van het areaal en op
beperkte plaatsen van het areaal fruitteelt. Er is ook een eutrofiëring
van matig voedselrijke graslanden door het gebruik van kunst- en
drijfmest door de landbouw. Het gebied is bovendien, op enkele solitaire
woningen en een aantal illegale, storende verblijfsrecreatieve bouwsels
langs de meanders na, gevrijwaard gebleven van bebouwing. Op de
rechteroever volgt de bebouwing de steilrand, op de linkeroever is de
bebouwing grotendeels buiten het meersengebied gesitueerd. Het dorp van
Schelderode is op cultuurhistorisch en historisch-geografisch vlak een
representatief voorbeeld voor de occupatiegeschiedenis van een dorpskern
die zich aan de rand van de Scheldevallei ontwikkelde, in casu bij een
feodaal centrum, namelijk de zetel van het "Land van Rode", één van de
belangrijkste heerlijkheden aan de rechteroever van de Schelde. De
dorpskern en dorpskerk zijn aan het Schelderodeplein en Gaversesteenweg
gesitueerd, bovenop de steilrand. Het kasteel van Schelderode met park
liggen op de helling van het talud achter de beschermde Sint-
Martinuskerk. De kerk en het kasteel domineren van daaruit het
Schelde-alluvium met de Scheldemeersen. Het neogotische kasteel van
Schelderode werd omstreeks 1864- 1865 gebouwd op het Scheldetalud. Het
huidige kasteel gaat immers terug op de middeleeuwse site van het
verdwenen heerlijk kasteel "Ten Daele" van de machtige heren van Rode
binnen het Land van Aalst. Naast de kerk, met daaromheen het uitgebreide
kerkhof rond de oudere kern, en het kasteel is er ook nog de pastorie,
enkele boerderijen en aangepaste dorpshuizen van de typerende jongere
ontwikkelingsgang. Waardevolle kleine landschapselementen zijn resten
van hoogstamboomgaarden, voetweg nr 25 zijnde een oud wegtracé en
kerkwegel lineair gemarkeerd door typische afsluitingen zoals bakstenen
tuinmuren, haagbeuk en sierbetonafsluitingen. De zandweg vanaf de
Gaversesteenweg leidt naar de Scheldedijk en loopt voor een deel rondom
de oude Scheldearm de Sint-Elooisput. Typisch voor dit
Scheldemeersgebied is de met populieren en kastanjes afgeboorde weiden.
Aan de Sint- Elooisput bevindt zich de Sint- Elooiskapel, met aan
weerszij ervan een hoeve. Aan de kapel is jaarlijks een ommegang met
paardewijding, sinds 1960 ook een voertuigenwijding. Deze merkwaardige
gotische bedevaartskapel zou opklimmen tot in de 13e of 14e eeuw. Ze
werd in de 16e eeuw aangepast, in 1812 werd ze tot stal en stapelhuis
omgevormd. Op het eind van de 19e werd ze verpacht als kolenmagazijn. Na
1896, als gevolg van een instorting van het dak, verviel ze tot een
ruïne. In 1913 werd de kapel verworven door de kerkfabriek, die ze in
1927 herstelde. Het Kasteel van Welden noemde vroeger ook nog wel het
"Hof te Seevergem" of "Hof te Weldene". Het is vermoedelijk een
middeleeuwse site met een walgracht en een afzonderlijk omgracht opper
en neerhof. Ze was in het bezit van de familie van Zevergem, die de
dorpsheerlijkheid tot in de 13e eeuw behield. In 1232 werd de
heerlijkheid afgestaan aan de Gentse Sint- Pietersabdij, met
uitzondering van enkele gronden (velden of welden genoemd) en het
neerhof, dat in bezit gebleven is van de dochter van de heer van
Zevergem en behorende tot het leenhof van de Oudburg van Gent. De zetel
van de heerlijkheid, het oude "Hof te Seevergem", bij Sanderus
'Praetorium de Weldene' genoemd, lag op grondgebied van Sint- Pieters en
werd door de heren van Welden in cijns gehouden. De eerst vermelde heren
van Welden waren de Gentse patriciërs van der Zickele rond 1400. Van dit
kasteel werd enkel de cirkelvormige gracht met walmuur en een toren
behouden bij de bouw van het nieuwe, huidige, kasteel in 1700. Dit
kasteel werd aan de oostzijde van het oude motteplateau op de gebogen
walmuur gebouwd. De oude toren werd als zuidhoektoren gebruikt. Het
nieuwe kasteel, in late barokstijl van traditionele bak- en zandsteen en
symmetrisch toegevoegde noordtoren, is met het hoofdgebouw verbonden
door een galerij. Vermoedelijk was er ook een nieuwe tuinaanleg met
uitbreiding van de buitenwal naar het oosten en een tuinmuur met
wandelgang. Het huidige uitzicht dateert van 1927 door een
'historiserende' restauratie met o.m. toevoeging van dakkapellen. Het
waterkasteel is binnen een dubbele omwalling gelegen en ten noorden en
zuiden afgezoomd door dreven en loodrecht erop een noorddreef dit het
kasteel met de vroegere Oudenaardse Steenweg verbond en een zuiddreef
naar Pont- Zuid. Er was een toegangsdreef naar het westen vanaf de
Kriekestraat met een wederopgebouwde rococopoort.



Landschapswaarden
-----------------


Wetenschappelijke waarde
~~~~~~~~~~~~~~~~~~~~~~~~

Dit gebied maakt deel uit van de Scheldevallei ten zuiden van Gent.
In de brede alluviale vlakte domineren de kleigronden. De breedte van de
vlakke vallei varieert van 500 tot 1500 m. De kleine niveauverschillen
vinden hun oorsprong in de aanwezigheid van oeverwallen, het bestaan van
oude opgevulde geulen, het voorkomen van zandige pleistocene of
laatglaciale ruggen (zgn. donken) en tenslotte in het afgraven van de
alluviale klei voor baksteenfabricatie. De ontwatering van het alluvium
gebeurde vroeger ofwel langs afvoergrachten ofwel langs beken met een
volledig kunstmatig tracé. Langs de oostzijde wordt de alluviale vlakte
vanaf Merelbeke tot het mondingsgebied van de Zwalm begrensd door een
duidelijke steilrand die in feite samenvalt met de erosierand van de
Vlaamse Vallei. De afgesneden meanders ontstonden vooral in de 18e eeuw
en rond de eeuwwisseling.

Historische waarde
~~~~~~~~~~~~~~~~~~


Op de Ferrariskaart (ca. 1775) zien we een open meerslandschap met
natte weilanden en een grachtenstelstel. De loop van de Schelde is nog
volgens de huidige oude afgesneden meanders te volgen. Op de kaart van
MGI 1/20000 (ca.1949) zijn de meanders al afgesneden en is de oude loop
goed reconstrueerbaar. Nu is het overwegend weiland als grondgebruik,
met enkele percelen bos. Sommige delen zijn uitgebrikt: de gronden
werden afgegraven voor de kleiwinning en nadien als moeras achtergelaten
en beplant met populieren. Het uitbrikken van de grond kende zijn
hoogtepunt rond de eeuwwisseling. De alluviale vlakte van de
Scheldevallei is een gebied met potentiële archeologische vindplaatsen.

Esthetische waarde
~~~~~~~~~~~~~~~~~~

Het gebied heeft een vrij gesloten karakter. Er
zijn perceelsranden (knotwilgenrijen) en bos aangeplant op de
uitgebrikte gronden. De als donk voorkomende ruggen zijn nog steeds als
akkerland ingenomen. De oude meanders zijn duidelijk herkenbaar op de
orthofoto en in het landschap. Op de steilrand van Schelderode bevindt
zich de bewoning.


Sociaal-culturele waarde:
~~~~~~~~~~~~~~~~~~~~~~~~


Aan de Sint- Elooiskapel is jaarlijks een
ommegang met paardewijding, sinds 1960 ook een voertuigenwijding.

Ruimtelijk-structurerende waarde
~~~~~~~~~~~~~~~~~~~~~~~~~~~~~~~~

Centraal in de depressie ligt de Schelde met haar afgesneden
meanders. Het alluviale gebied ligt voornamelijk onder graslanden en
bos. Op de donken komen akkers voor. Zevergem en Schelderode liggen
buiten het alluvium. Op de steilrand van Schelderode valt vooral de kerk
en het kasteel op.



Landschapselementen en opbouwende onderdelen
--------------------------------------------



GEOMORFOLOGIE/HYDROGRAFIE
~~~~~~~~~~~~~~~~~~~~~~~~

**Microreliëf:**

 * microreliëf
 * talud


**Macroreliëf:**

 * steilrand
 * markante terreinovergang

steilrand aan Schelderode

**Hydrografische Elementen:**

 * waterloop
 * rivier
 * beek
 * vallei
 * meander
 * oude rivierarm


**Moerassige gronden:**

 * moeras
 * veen
 * rietland


**Geologie:**


Vlaamse Vallei

ELEMENTEN VAN BOUWKUNDIG ERFGOED, NEDERZETTINGEN EN ARCHEOLOGIE
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

**Koeren en hovingen:**

 * park


kasteel avn Schelderode en van Welden

**Nederzettingspatronen:**

 * nederzettingspatroon
 * plein

**Kastelen, landgoederen en aanhorigheden:**

 * kasteel
 * toren
 * hovenierswoning
 * kasteelgracht


kasteel van Schelderode en Welden, neerhof

**Bouwkundig erfgoed:**

 * (heren)woning
 * herberg


**Landbouwkundig erfgoed:**

 * hoeve
 * schuur
 * stal


**Kerkelijk erfgoed:**

 * kerk
 * kapel
 * pastorie


kerk van Schelderode en Zevergem, Sint- Elooiskapel

ELEMENTEN VAN TRANSPORT EN INFRASTRUCTUUR
~~~~~~~~~~~~~~~~~~~~~~~~~~~~~~~~~~~~~~~~~

**Wegenis:**

 * weg
 * pad
 * kerkwegel


**Waterbouwkundige infrastructuur:**

 * dijk
 * grachtenstelsel



ELEMENTEN EN PATRONEN VAN LANDGEBRUIK
~~~~~~~~~~~~~~~~~~~~~~~~~~~~~~~~~~~~~

**Puntvormige elementen:**

 * bomengroep
 * solitaire boom


**Lijnvormige elementen:**

 * dreef
 * bomenrij
 * houtkant
 * hagen
 * perceelsrandbegroeiing

**Kunstmatige waters:**

 * poel
 * vijver


**Topografie:**

 * blokvormig
 * onregelmatig


**Historisch stabiel landgebruik:**

 * meersen


**Bos:**

 * loof
 * broek
 * middelhout
 * hooghout
 * struweel


bosje rond Melsenbeek

OPMERKINGEN EN KNELPUNTEN
~~~~~~~~~~~~~~~~~~~~~~~~

Calibrering van de Bovenschelde en de drainage van de meersgronden
hebben een intensivering van het landbouwgebruik in de meersen
meegebracht. Deze intensivering drukt zich in het landschap uit als een
toename in het alluvium van het areaal (maïs)akkerland en op beperkte
plaatsen van het areaal en op beperkte plaatsen van het areaal
fruitteelt. Er is ook een eutrofiëring van matig voedselrijke graslanden
door het gebruik van kunst- en drijfmest door de landbouw. Het gebied is
bovendien, op enkele solitaire woningen en een aantal illegale, storende
verblijfsrecreatieve bouwsels langs de meanders na, gevrijwaard gebleven
van bebouwing. Op de rechteroever volgt de bebouwing de steilrand, op de
linkeroever is de bebouwing grotendeels buiten het meersengebied
gesitueerd. Langs de Schelde, ter hoogte van Doornhammeke zijn er resten
van een oud voetbalterrein.

