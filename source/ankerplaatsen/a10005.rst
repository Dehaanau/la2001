Domein Ter Mik
==============

:Ankerplaats ID: A10005




Omschrijving
------------

Domein 'Ter Mik' is gelegen in de gemeente Brasschaat in de Antwerpse
Noorderkempen. De begrenzing van deze ankerplaats wordt gevormd door
domein 'De Inslag' in het westen, de bebouwing van Marie-ter-Heide in
het noorden, de Miksebaan in het oosten en de E19 in het zuiden. De
oorsprong van domein 'Ter Mik' gaat terug tot 1775, toen het park werd
aangelegd volgens een geometrisch patroon. Het kasteel volgde in 1785.
In 1830 werd de oorspronkelijke opvatting van het park gewijzigd door de
aanleg van een 'Engelse tuin'. Met de ijzermaalstenen die opgegraven
werden bij de aanleg van de vijver, werd de opmerkelijke neo-romaanse
poort gebouwd. Deze toegangspoort in Middeleeuwse stijl omvat 2 torens
en een ophaalbrug. De opvatting van de poort past volledig in het
concept van de Engelse tuin, waarbij de aanleg van waterpartijen en de
opbouw van romantische ru√Ønes tot de typische eigenschappen behoorde.
Het oorspronkelijke kasteel brandde in 1875 af en werd herbouwd volgens
plannen van de toestand in 1830. Het bijhorende park omvat een
merkwaardig arboretum met een aantal zeldzame bomen. Verder wordt het
gekenmerkt door overwegend gemengd loofbos, versneden door een dicht
grachten- en drevenpatroon dat doorloopt tot in het domein 'De Inslag'.
Een aantal bomen in het park hebben een enorme omvang en hoge ouderdom,
wat hen waardevol maakt als verblijfplaats voor vogels en vleermuizen.
Hier en daar komen verspreid een aantal graslanden voor. Opmerkelijke
ruimtelijk-structurerende elementen zijn de talrijke dreven, het
centraal gelegen kasteel met vijver, alsook de opvallende percelering
van het zuidoostelijke naaldbos. In het zuidelijke deel van de
ankerplaats bevindt zich 'Hoeve de Mick', omringd door landbouwgronden.
De hoeve en omliggende landbouwgronden zijn reeds herkenbaar op de
historische kaart van Ferraris uit 1777. Verspreid in het domein treft
men nieuw opgerichte gebouwen aan, die echter mits inpassing in het
geheel en zonder verdere uitbreiding, geen wezenlijk probleem vormen.



Landschapswaarden
-----------------


Wetenschappelijke waarde
~~~~~~~~~~~~~~~~~~~~~~~~


De natuurwetenschappelijke waarde van deze ankerplaats wordt
voornamelijk bepaald door het rijke en oude bomenbestand dat ook voor
avifauna en vleermuizen potenties inhoudt.

Historische waarde
~~~~~~~~~~~~~~~~~~


Het domein 'Ter Mik' vertegenwoordigt een belangrijke historische
waarde als voorbeeld van de aanleg van een Engelse tuin, inclusief de in
1830 gebouwde neo-romaanse toegangspoort. Het kasteel en de
parkstructuur zijn nog relatief gaaf en zeer goed herkenbaar. In het
zuidelijke deel bevindt zich 'Hoeve de Mick', omringd door
landbouwgronden. Hoeve en omliggende landbouwgronden zijn reeds
herkenbaar bij Ferraris.

Esthetische waarde
~~~~~~~~~~~~~~~~~~

Kasteel en park samen vormen een redelijk gaaf en
esthetisch waardevol geheel, waarbij vooral de lange, rechte dreven
mooie zichten doen ontstaan.


Ruimtelijk-structurerende waarde
~~~~~~~~~~~~~~~~~~~~~~~~~~~~~~~~

Opmerkelijke ruimtelijk-structurerende elementen zijn de talrijke
dreven, het centraal gelegen kasteel met vijver, alsook de opvallende
percelering van het zuidoostelijke naaldbos. De structuur van de
bospercelen, doorweven met dreven en grachten, loopt naar het westen
door in domein 'De Inslag'.



Landschapselementen en opbouwende onderdelen
--------------------------------------------



Geomorfologie/hydrografie
~~~~~~~~~~~~~~~~~~~~~~~~~


**Hydrografische Elementen:**
 * beek


Miksebeek

Elementen van bouwkundig erfgoed, nederzettingen en archeologie
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

**Koeren en hovingen:**
 * park


Engelse parkstijl

**Kastelen, landgoederen en aanhorigheden:**
 * kasteel
 * kasteelgracht


Brug en poort

**Landbouwkundig erfgoed:**
 * hoeve



Elementen van transport en infrastructuur
~~~~~~~~~~~~~~~~~~~~~~~~~~~~~~~~~~~~~~~~~

**Waterbouwkundige infrastructuur:**
 * grachtenstelsel



Elementen en patronen van landgebruik
~~~~~~~~~~~~~~~~~~~~~~~~~~~~~~~~~~~~~

**Puntvormige elementen:**
 * solitaire boom


**Lijnvormige elementen:**
 * dreef

**Kunstmatige waters:**
 * vijver


**Bos:**
 * naald
 * loof
 * hooghout


**Andere:**

Opmerkingen en knelpunten
~~~~~~~~~~~~~~~~~~~~~~~~~


Het kasteel van 'Ter Mik' doet nu dienst als rusthuis; het interieur
werd aan de noden van het rusthuis aangepast. Sanatorium De Mik, gelegen
in het zuidelijke deel van de ankerplaats, is een onherstelbare
landschapswonde. De kinderboerderij in het noordoosten vormt geen
probleem, maar verdere uitbreiding moet worden vermeden.

