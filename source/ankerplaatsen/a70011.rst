Valleien van Mombeek en Fonteinbeek met burcht en bos van Kolmont
=================================================================

:Ankerplaats ID: A70011


**Landschap**



Omschrijving
------------

Het heuvelend reliëf van Kolmont wordt ingesneden door de Fonteinbeek
en de Molenbeek of Mombeek. Het maakt hoofdzakelijk deel uit van het
erosiemassief van Tongeren (100 tot 115 meter). De asymmetrische
insnijdingen wisselen er af met vlakke plateaugebieden. Het landschap
biedt een variatie aan gesloten en open zichten. In de valleigebieden
komen natte graslanden en ruigten voor, al dan niet beplant met
populieren. Vaak bevinden zich daar ook weidepoelen. Een tweede kenmerk
zijn de talrijke, historisch stabiele hellingbossen. In derde instantie
zijn de hoogstamboomgaarden (meetal op hellingen rond de
bewoningskernen) en de holle wegen typische elementen van de streek.
Kleine landschapselementen zoals hagen, houtkanten en struwelen vullen
het geheel aan. Op het vlak van cultuurhistorie zijn eveneens
verschillende, landschapsbepalende elementen aanwezig. Kolmont is van
oudsher één van de drie wijken van Overrepen (Kolmont, Overrepen, Herk).
Zij zijn straatdorpen waar zich de bewoning concentreert, evenals aan de
steenweg Tongeren-Hasselt. De bewoning klimt waarschijnlijk op tot de
Romeinse periode. De antieke weg Bilzen-Waremme loopt door het gebied.
Kolmont en Overrepen behoorden reeds in de 12de eeuw tot het domein van
de graven van Loon. In Kolmont bevond zich een burcht die deel uitmaakte
van de versterkingen opgericht ter verdediging van de grenzen van het
graafschap Loon. De burchtruïnes zijn zichtbaar temidden van het loofbos
waarmee de hoge burchtheuvel begroeid is. De heuvel is deels kunstmatig
aangelegd. De basis is omgeven door een aarden wal en grachten. Een pad,
de dwingel, vertrekt aan de westzijde van de heuvel en loopt in een
bocht over de zuidelijke en oostelijke flank naar de noordelijke ingang.
De versterking bestond uit twee delen: een ruime binnenplaats (het
neerhof) met in de ommuring een vierkante toren, en de eigenlijke
burchthoogte met de donjon. Daartussen bevonden zich aanhankelijkheden
en een vierkante woontoren. Hiervan zijn slechts fragmenten bewaard. Aan
de voet van de burchtheuvel, in de vallei van de Fonteinbeek, is in
westelijke richting het kasteel van Kolmont zichtbaar. Dit neobarok
gebouw van eind 19de eeuw, is gelegen in een ruim park in
landschapsstijl met vijver en fontein. Het site van het kasteel biedt
een bijzonder zicht op het landschap. Verder westwaarts vloeien
Fonteinbeek en Mombeek samen en ligt het gebied de Herkwinning, genoemd
naar de mooie hoewel nu vervallen vierkanthoeve waarvan de oorsprong
teruggaat tot de 12de eeuw. De Herkwinning was een belangrijke, voorheen
gesloten hoeve, gelegen in het laag, moerassig brongebied van de
Mombeek. Het huidige complex bezit een gotische, 16de eeuwse kern en
bestaat uit bakstenen gebouwen onder zadeldaken rond een rechthoekig,
gekasseid erf, bereikbaar via een gekasseide oprit en een poortgebouw.
Door de ruilverkaveling Kolmont werd het gebied heringericht. Poelen en
een grote plas werden aangelegd. Natte hooilanden, struwelen,
boomgaarden en hellingbosjes werden behouden, heraangelegd of
uitgebreid. In de omgeving komen dassenburchten voor. Op een nabij
gelegen picknickplaats kan je even verpozen en genieten van de rust. Ten
oosten van Kolmont ligt het kasteel van Rooi dat in kern waarschijnlijk
dateert uit de 14de eeuw. Het bestaat uit U-vormig gegroepeerde
witgekalkte bakstenen gebouwen met aansluitende, 17de eeuwse gesloten
hoeve en ten zuidwesten een grote vijver. Een dreef verbindt de
binnenplaats met de Hasseltsesteenweg, gelegen ten westen en aangelegd
in 1741. De hoevegebouwen zijn gegroepeerd rond een rechthoekig,
gekasseid erf. De voormalige spoorweg Sint-Truiden - Tongeren begrenst
het gebied in het zuiden. De sporen werden in 1970-71 opgebroken maar de
bedding is nog zichtbaar en vormt een groen, lineair element in het
landschap. Hij wordt deels als fietspad gebruikt. Vermeldenswaard is het
gerestaureerde stationnetje van Piringen. Het gebied wordt op esthetisch
en recreatief vlak als erg waardevol beschouwd. Daarvoor zorgen de
talrijke mooie panorama's, de historische elementen, de afwisseling
tussen open en gesloten zichten en de rust van het gebied. Fiets- en
wandelroutes zijn er uitgestippeld.



Landschapswaarden
-----------------


Wetenschappelijke waarde
~~~~~~~~~~~~~~~~~~~~~~~~


De hier voorkomende hoogstamboomgaarden zijn van belang voor het
behoud van oude en zeldzame fruitvariëteiten (dendrologische waarde).

Historische waarde
~~~~~~~~~~~~~~~~~~


Behalve de historisch stabiele hellingbossen zijn verschillende
elementen aanwezig. In Kolmont bevond zich een burcht die deel uitmaakte
van de versterkingen opgericht ter verdediging van de grenzen van het
graafschap Loon. De ruïnes zijn zichtbaar temidden van het bos waarmee
de hoge burchtheuvel begroeid is. Westwaarts ligt de historisch
belangrijke maar nu vervallen hoeve "de Herkwinning". Verder kleuren het
neobarokke kasteel van Kolmont en het in oorsprong 14de eeuwse kasteel
van Rooi met kasteelhoeve het landschap. De voormalige spoorweg
Sint-Truiden - Tongeren begrenst het gebied in het zuiden.
Vermeldenswaard is het gerestaureerde stationnetje van Piringen.

Esthetische waarde
~~~~~~~~~~~~~~~~~~

Het gebied wordt op esthetisch vlak als erg
waardevol beschouwd. Daarvoor zorgen de talrijke mooie panorama's, de
historische elementen, de afwisseling tussen open en gesloten zichten en
de rust van het gebied.


Sociaal-culturele waarde:



Het gebied is erg attractief voor zachte
recreatie. Fiets- en wandelroutes zijn er uitgestippeld.

Ruimtelijk-structurerende waarde
~~~~~~~~~~~~~~~~~~~~~~~~~~~~~~~~

De beekvalleien en de aanwezigheid van de historische sites waren
hier bepalend voor de opbouw en organisatie van het landschap.



Landschapselementen en opbouwende onderdelen
--------------------------------------------



Geomorfologie/hydrografie
~~~~~~~~~~~~~~~~~~~~~~~~~


**Microreliëf:**

 * microreliëf
 * talud


**Macroreliëf:**

 * macroreliëf
 * holle weg

heuvelend met asymmetrische beekinsnijdingen

**Hydrografische Elementen:**

 * beek
 * vallei


Fonteinbeek, Molenbeek of Mombeek

**Moerassige gronden:**


natte graslanden

 **Andere:**
voorkomen van dassenburchten

Elementen van bouwkundig erfgoed, nederzettingen en archeologie
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

**Koeren en hovingen:**

 * tuin
 * park


kasteelparken Kolmont en Rooi

**Nederzettingspatronen:**

 * nederzettingspatroon

straatdorp Kolmont

**Kastelen, landgoederen en aanhorigheden:**

 * kasteel
 * landgoed


kastelen van Kolmont en van Rooi

**Landbouwkundig erfgoed:**

 * hoeve
 * schuur
 * stal


Herkwinning, kasteelhoeve Rooi

 **Archeologische elementen:**
Gallo-Romeinse vondsten

 **Andere:**
burchtruïne Kolmont

Elementen van transport en infrastructuur
~~~~~~~~~~~~~~~~~~~~~~~~~~~~~~~~~~~~~~~~~

**Wegenis:**

 * Romeinse weg
 * Oostenrijkse periode


Romeinse weg Bilzen-Waremme, steenweg Tongeren-Hasselt (1741)

**Spoorweg:**

 * verlaten spoorweg

Sint-Truiden - Tongeren

Elementen en patronen van landgebruik
~~~~~~~~~~~~~~~~~~~~~~~~~~~~~~~~~~~~~

**Puntvormige elementen:**

 * bomengroep
 * solitaire boom


**Lijnvormige elementen:**

 * dreef
 * bomenrij
 * houtkant
 * hagen
 * knotbomenrij

**Kunstmatige waters:**

 * poel
 * vijver


**Topografie:**

 * onregelmatig


**Typische landbouwteelten:**

 * hoogstam


**Bos:**

 * loof
 * hooghout
 * struweel


historisch stabiele hellingbossen

Opmerkingen en knelpunten
~~~~~~~~~~~~~~~~~~~~~~~~~


De recente bebouwing levert geen bijdrage tot de landschapswaarden.
