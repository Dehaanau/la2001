Abdijsite Herkenrode
====================

Anker ID: A70005
----------------

**Landschap**



C.TEKSTUELE Omschrijving
------------------------

De abdijsite Herkenrode ligt in de Demervallei, in een overgangsgebied
tussen de Lage Kempen en Haspengouw, ten zuiden van de dorpskern van
Stokrooi (Hasselt). Het is een uitgestrekt historisch domein dat
teruggaat tot het voormalige abdijcomplex der cisterciënzerinnen. Ten
noorden van de Demer situeren zich de beemden, ten zuiden de oude abdij
met haar aanhorigheden, neerhof, het oostelijk gelegen kasteelpark en de
overige, hoger gelegen landbouwgronden. Behalve niet-bevloeid hooi- en
weiland kwamen hier tot in de 20ste eeuw ook grote vloeiweiden voor. Die
laatste werden via de Tuilterdemer van water voorzien. De abdij werd
gesticht in 1182, toen Geeraard, graaf van Loon, zijn goed Herkenrode
schonk aan een zekere broeder Henricus om er een klooster voor vrouwen
te bouwen. In 1271 trad de kloostergemeenschap toe tot de orde van
Cîteaux. Het werd een bloeiende onderneming die met de loop der jaren
talrijke bezittingen vergaarde. Aan de religieuze bestemming kwam met
het vertrek van de zusters in 1796 een einde. Begin 19de eeuw werd de
nieuwe abdissenvleugel, in 1768 nog gebouwd ten zuiden van het oude
abdissenkwartier, ingericht als kasteel. In dezelfde periode werden aan
de oostkant een Engelse tuin en aan de westkant een voortuin aangelegd.
De 14de eeuwse kerk brandde in 1826 uit en werd samen met het
kloosterpand en de conventgebouwen gesloopt in 1843. De gebouwen en de
omliggende gronden vormden lang één gedifferentieerd geheel. Mettertijd
raakten zij echter in handen van verschillende eigenaars. In 1972 werden
11 ha van de voormalige abdijsite eigendom van de kanunnikcessen van het
Heilig Graf. De eigendom omvat de eigenlijke resterende abdijgebouwen
met de verblijven van de zusters, het oude abdissenkwartier, de
sacristie, de infirmerie, de 18de eeuwse abdisvleugel en het
aansluitende Engels park. Verschillende gebouwen werden gerestaureerd en
in gebruik genomen. Het verblijf van de zusters, oorspronkelijk
opgesplitst in individuele cellen met achterbouw en tuintjes, bleef
gedeeltelijk bewaard. Naast het oude neerhof kregen de noordelijke
bijgebouwen een boerderijfunctie met de barokke infirmerie als woonhuis.
De landbouwactiviteiten worden nu afgebouwd. De 18de eeuwse abdisvleugel
kreeg een nieuwe bestemming als bezinningshuis maar behield haar
residentiële functie. Het Engels park, dat in de loop van de 19de en
20ste eeuw verschillende aanpassingen onderging, strekt zich uit ten
oosten van het oude en nieuwe abdissenkwartier. Het is een langgerekt
park in landschappelijke stijl met monumentale bomengroepen en enkele
18de eeuwse relicten. Het ligt namelijk deels ter plaatse van de
vroegere abdistuin, waarvan de omgrachting deels bewaard, deels gedempt
maar in het reliëf nog zichtbaar bleef. Het Engels park is ontworpen
vanuit het kasteel met als vormgevende elementen een centraal,
langgerekt grasveld, omgeven door een brede bomengordel, plaatselijk
opengewerkt met zicht op het omliggende landschap. Op een open plek in
de noordoostelijke hoek van het park is een mout, een groene
uitkijkheuvel, beplant met jonge, spiraalvormige coniferen. Aan de
noordzijde is het 18de eeuwse tuinpaviljoen in classicistische stijl
bewaard gebleven en in gebruik als kapel. De zuidelijke tegenhanger van
het paviljoen, in 1860 verbouwd tot romantische torenruïne, is nu nog
slechts aanwezig in het verhoogd bodemreliëf en in de grondvesten. De
kluis achteraan is vermoedelijk verdwenen in 1865. Ten zuiden, bij het
toenmalige kasteel, liggen enkele aanhorigheden gebouwd als koetshuis en
stallingen met zadelkamer. Tegen de zuidelijke afsluitmuur staat een
paviljoentje in rustieke stijl. In 1998 werd een ander belangrijk deel
van de abdijsite aangekocht door het Vlaamse Gewest. De 105 ha omvatten,
verspreid over het gebied, een aantal historisch zeer waardevolle
gebouwen waaronder o.a. de Tuiltermolen, de hoevegebouwen en de
watermolen van de abdij evenals de omliggende landbouwgronden. Dat zijn
van oudsher hoofdzakelijk natte weilanden en akkers, afgeboord met
struwelen en bomenrijen en doorsneden door grachten. Het gebied had
echter wel gedeeltelijk zijn historische percelering behouden maar toch
enkele gedaanteveranderingen ondergaan. De meeste gronden waren als
maïsakker in gebruik en wijzigingen in de waterhuishouding, zoals het
rechttrekken van de Demer, hadden gezorgd voor een verlaging van het
grondwaterpeil en de verdroging van de zanderige bodem. De afdeling
Natuur van het Ministerie van de Vlaamse Gemeenschap werkte een
natuurontwikkelingsprogramma uit met als kern de herwaardering van het
historische bodemgebruik en het verrijken van de fauna en flora. De
voormalige hoevegebouwen en de watermolen van de abdij worden thans
gerestaureerd en met de aansluitende gronden, samen ongeveer 8 ha,
beheerd door de Stichting Vlaams Erfgoed. De hoevegebouwen zijn U-vormig
gegroepeerd rond een rechthoekig erf, open aan de oostzijde. Zij bestaan
o.a. uit de monumentale tiendeschuur uit 1656, het paviljoen in de
westelijke vleugel en een pachterwoning. Het aansluitende 16de eeuwse
poortgebouw is de voormalige hoofdingang van de abdij. Vanaf de
Kuringersteenweg loopt in de richting van het poortgebouw een
monumentale dreef van vier rijen geknotte linden gemengd met witte
paardekastanjes. De zogenaamde Herkenrodedreef wordt echter halverwege
doorsneden door de autostrade E-313. Een aftakking voert nu via een brug
over de autosnelweg en loopt vanaf de Sacramentstraat als een tweede
toegangsdreef naar de huidige abdij. Ten noorden van de hoeve ligt het
langgestrekte gebouw van de molen op de Demer. Westwaarts, langs de
Tuilterdemer, ligt de tweede molen van de voormalige abdij, de
Tuiltermolen. Dit gebouwencomplex heeft een losse, U-vormige schikking
met een L-vormige vleugel en een monumentale dwarsschuur. Op de akkers
ten oosten van de Tuiltermolen, tussen de Demer en de Tuilterdemer,
komen plaggenbodems voor met een reliëf dat te vergelijken is met de
bolle akkers in het Waasland. Verder westelijk ligt, tussen de E313 en
de dorpskern van Stokrooie, een ingesloten gebied met een intacte
historische percelering. Het wordt gekenmerkt door vochtige graslanden,
enkele populieren- en elzenbroekbosjes en bomenrijen op de
perceelgrenzen. Verspreid over het gebied liggen enkele geïsoleerde
woningen. In de zuidoosthoek loopt de rechtgetrokken Demer. De oude,
gedempte meanders zijn echter nog waarneembaar. De zone ten zuidoosten
van de abdijsite tot aan de E313 bestaat hoofdzakelijk uit een open
akkergebied. In het oosten wordt dit gebied begrensd door een smalle,
noordzuid georiënteerde strook van zeer arm, zuur eikenbos. Verder
oostelijk wordt het landschap opnieuw gekenmerkt door weilanden en
bomenrijen. De meest opvallende boomsoort is er echter populier.
Woonuitbreiding is hier storend het rurale landschap binnengedrongen.
Langs de Demer werd tevens een waterzuiveringsinstallatie gebouwd. In de
uiterste zuidoost hoek, langs de autosnelweg, ligt het 'Altenhof', een
voormalige hoeve van de abdij van Herkenrode. Eertijds was deze hoeve
gelegen aan de weg Diest -Hasselt. Alleen het verbouwde woonhuis en
omvangrijke bakhuis bleven bewaard.



B.landschapswaarden
-------------------


Wetenschappelijke waarde:
~~~~~~~~~~~~~~~~~~~~~~~~~

Het Engels park uit het tweede kwart van de 19de eeuw bezit een
dendrologische waarde.

Historische waarde:
~~~~~~~~~~~~~~~~~~~


De abdijsite Herkenrode is een uitgestrekt historisch domein dat
teruggaat tot het voormalig abdijcomplex der Cisterciënzerinnen, een
stichting van de graven van Loon in 1182. Verspreid over het gebied komt
een cluster van historisch zeer waardevolle, voornamelijk 16de tot 18de
eeuwse gebouwen voor. In relatie daarmee wordt de waarde van het
omgevende landschap bepaald door de historische percelering en het
bodemgebruik. Die uiten zich in de akkers en weilanden, de dreven en
andere lineaire elementen, de oude wegverbindingen, het grachtenstelsel
en de verschillende rivierarmen, het voorkomen van plaggenbodems, de
tuinrestanten en het Engels park.

Esthetische waarde:
~~~~~~~~~~~~~~~~~~~

De abdijsite vormt een structureel geheel van
historische gebouwen, omringd door een variatie aan beemden, akkers,
boomgaarden, bossen en dreven. Opmerkelijk daarin zijn de monumentale
toegangsdreef vanaf de Kuringersteenweg en het uitgestrekt Engels park
ten oosten van het gebouwencomplex.


Sociaal-culturele waarde:
~~~~~~~~~~~~~~~~~~~~~~~~~


De 18de eeuwse abdisvleugel kreeg in 1972
een nieuwe bestemming als bezinningshuis. De hoevegebouwen worden
gerestaureerd en heringericht in functie van activiteiten op het sociale
en/of culturele vlak. Het domein is grotendeels toegankelijk voor
wandelaars die er verpozing vinden aan de rand van de Hasseltse
agglomeratie.

Ruimtelijk-structurerende waarde:
~~~~~~~~~~~~~~~~~~~~~~~~~~~~~~~~~

De Demer was medebepalend voor de organisatie van het landschap rond
de abdij, die na haar stichting zelf uitgroeide tot een monumentaal en
structurerend geheel.



A. LANDSCHAPSELEMENTEN EN OPBOUWENDE ONDERDELEN
-----------------------------------------------



GEOMORFOLOGIE/HYDROGRAFIE
~~~~~~~~~~~~~~~~~~~~~~~~~

**Microreliëf:**

 * microreliëf


**Hydrografische Elementen:**

 * rivier
 * beek
 * vallei
 * meander
 * oude rivierarm


o.a. Demer, Tuilterdemer

**Moerassige gronden:**

 * moeras
 * rietland


vochtig grasland

ELEMENTEN VAN BOUWKUNDIG ERFGOED, NEDERZETTINGEN EN ARCHEOLOGIE
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

**Koeren en hovingen:**

 * tuin
 * park


**Kastelen, landgoederen en aanhorigheden:**

 * landgoed
 * muur
 * omheining
 * kasteelgracht


restanten van het gebruik van de abdissenvleugel e

**Landbouwkundig erfgoed:**

 * hoeve
 * schuur
 * stal
 * wagenhuis


abdijhoeve, Altenhof

**Molens:**

 * watermolen


abdijmolen, Tuiltermolen

**Kerkelijk erfgoed:**

 * kapel
 * abdij
 * klooster


voormalige abdij Herkenrode

 **Archeologische elementen:**
archeologische site rondom de centrale overblijfselen van de
voormalige abdijkerk

ELEMENTEN VAN TRANSPORT EN INFRASTRUCTUUR
~~~~~~~~~~~~~~~~~~~~~~~~~~~~~~~~~~~~~~~~~

**Wegenis:**

 * pad


verbindingen met het Altenhof en met Stokrooie

**Waterbouwkundige infrastructuur:**

 * dijk
 * brug
 * grachtenstelsel
 * stuw



ELEMENTEN EN PATRONEN VAN LANDGEBRUIK
~~~~~~~~~~~~~~~~~~~~~~~~~~~~~~~~~~~~~

**Puntvormige elementen:**

 * bomengroep
 * solitaire boom


**Lijnvormige elementen:**

 * dreef
 * bomenrij
 * houtkant

**Kunstmatige waters:**

 * vijver


telkens een molenvijver achter de twee watermolens

**Topografie:**

 * onregelmatig
 * historisch stabiel
 * bolle akkers


**Historisch stabiel landgebruik:**

 * plaggenbodems


**Typische landbouwteelten:**

 * hoogstam


**Bos:**

 * naald
 * loof
 * broek
 * hooghout
 * struweel


**Bijzondere waterhuishouding:**

 * ontwatering
 * vloeiweide


uitgebreid grachtensysteem voor bevloeiing en ontwatering

OPMERKINGEN EN KNELPUNTEN
~~~~~~~~~~~~~~~~~~~~~~~~~

De landbouwactiviteiten van de laatste decennia hadden als voornaamste
gevolg de omzetting van weiden en hooilanden naar maïsakkers. Daarnaast
veroorzaakten ingrijpende veranderingen in de waterhuishouding een
verlaging van het grondwaterpeil en de verdroging van de zandige bodem.
Het gebied ten zuidwesten van de dorpskern van Stokrooie wordt ontsierd
door de aanplanting van kerstdennen. Aan het waterzuiveringstation langs
de Demer werd in 2000 reeds een tweede uitbreiding gepland. De E-313
veroorzaakt geluids- en visuele hinder. De bebouwing in de
Sacramentsstraat, langs de E313 en geïsoleerd van de dorpskern van
Tuilt, is storend voor de directe omgeving van de monumentale
toegangsdreef. Recente bebouwing levert geen bijdrage tot de
landschapswaarden.
