De Tösh, Langeren en Wurfeld
============================

:Ankerplaats ID: A70040


**Landschap**



Omschrijving
------------

Het gebied strekt zich uit langs de Bosbeek tussen Neeroeteren en
Maaseik. In het noorden wordt het begrensd door de Diestersteenweg en in
het zuiden grosso modo door de gemeentegrens met Elen. Het dekzandgebied
van Maaseik, waartoe het landschap grotendeels behoort, wordt gekenmerkt
door het voorkomen van eolische dekzanden, rustend op grove Maasgrinden,
voornamelijk afgezet tijdens de Würmijstijd (zo'n 70 000 tot 10 000 jaar
geleden). De beekvalleien van de Kleine Beek en de Sloot zijn weinig
ingesneden. Het vlakke reliëf werd plaatselijk gediversifieerd door
latere zandverstuivingen en de vorming van landduinen zoals bij
Siemkensheuvel. De watertafel is relatief ondiep, nochtans zijn de
bodems relatief droog omwille van de hoge permeabiliteit van de
ondergrond. De kolonisatie van de Maaslandse Kempen, zoals dit deel van
de Maasvallei ook wel genoemd wordt, kan niet los worden gezien van de
vlakbij gelegen vruchtbare alluviale vlakte van de Maas. De Salische
Franken, vooral veeboeren, zijn waarschijnlijk de eersten geweest die
zich in het gebied gevestigd hebben. Slechts in de 11de en 12de eeuw
begon men onder impuls van de kloosterorden met grote ontginningen. De
bedding van de Bosbeek tussen Neeroeteren en Maaseik werd waarschijnlijk
gedurende de 13de en/of de 14de eeuw gegraven met de bedoeling om de
Maaseiker stadswallen van voldoende water te voorzien en om enkele
molens, o.a. de Wurfeldermolen en de Langerenmolen te laten draaien. In
die periode begon Maaseik (Nieuwe Eyke) aan een periode van bloei, dit
in tegenstelling met het net ten noorden van Maaseik gelegen Aldeneik
(Alde Eyke). De gegraven Bosbeek bevindt zich tussen Neeroeteren en
Maaseik plaatselijk hoger dan het maaiveld. Waarschijnlijk is de nu
aanwezige meandering achteraf op natuurlijke wijze ontstaan en werden de
dijken voortdurend aangepast en bijgewerkt. Door de dijkenaanleg werd
een moerasgebied gevormd ten zuiden van de beek en ten oosten van de
Staart en Schootsheide. Ook op morfologische basis kan de loop van de
Bosbeek als artificieel beschouwd worden. De natuurlijke loop zou dan
zuid-noord geörienteerd geweest zijn, ongeveer gelijklopend met de
gemeentegrens Neeroeteren-Maaseik. Hier bevindt zich namelijk een brede
ondiepe depressie. Het beoogde landschap vormt een belangrijke schakel
in een landschappelijk waardevolle zone die zich uitstrekt tussen
Kinrooi en Lanaken. Men treft in de westelijke helft een kleinschalig
oud cultuurlandschap op een plaggenbodem aan in het deelgebied Langeren
en De Staart, met een grote dichtheid aan houtkanten, graslanden,
akkertjes en geriefhoutbossen . Een aantal van deze lijnvormige
landschapselementen verdween helaas onder druk van schaalvergroting in
de landbouw en de omvorming van weilanden tot (maïs)akker. Een aantal
percelen werd opgeplant met populieren. Centraal in het gebied ligt de
zogenaamde Tösch, een nat terrein met grote percelen ten zuiden van de
Bosbeek. Van noord naar zuid komt achtereenvolgens open moeras, riet,
wilgenstruweel en elzenbroekbos en eiken-berkenbos op de hoger gelegen
delen voor. Een uitgestrekt gebied van weiden en akkers op een
plaggenbodem bepaalt het uitzicht van het oostelijk deel van het beoogde
landschap, genaamd Wurfeld. De naam betekent wilgenveld en verwijst naar
de vroegere uitgestrekte moerassen en wilgenstruwelen. Na de bouw van
een watermolen werden in de omgeving een aantal hoeven opgetrokken van
waaruit het omliggende terrein ontgonnen werd. De Siemkensheuvel is een
restant van een door erosie grotendeels genivelleerde landduin en aldus
nog moeilijk in het landschap herkenbaar. De zeer droge bodem en de
daaraan aangepaste plantengroei zijn wel opvallend. Landduinen zijn zeer
waardevolle fysische landschappen voor de studie van de
landschapsvorming onder invloed van wind en vegetatie. De Siemkensheuvel
was de galgenberg van Maaseik. De Langerenmolen te Neeroeteren is niet
meer in bedrijf. Het houten waterrad, dat via een eikenhouten as op een
traditionele buitenconstructie draait is verdwenen. Enkel het verbouwde
molenhuis is aanwezig. De Wurfeldermolen, een boeren- en bakkersgemaal,
is nog maalvaardig. Het betreft een zware waterkorenmolen met 19de
eeuwse kenmerken en 20ste eeuwse aanpassingen. Het kasteel Wurfeld - met
hoeve, park, tuinen en vijver - werd gebouwd omstreeks 1900 in
eclectische stijl. Vermeldenswaardige boerderijen met een oudere kern op
het grondgebied van Wurfeld zijn de Vergelshoeve in versteende
vakwerkbouw, het Engerhof en de Heibloemhoeve. Enkele wandel- en
fietsroutes doorkruisen het landschap.



Landschapswaarden
-----------------


Wetenschappelijke waarde
~~~~~~~~~~~~~~~~~~~~~~~~


Het beoogde landschap maakt de studie van vroegere menselijke
beïnvloeding (o.a. het graven van de Bosbeek) op geomorfologische
processen mogelijk. De grote verscheidenheid aan landschapstypen heeft
een grote ecologische waarde tot gevolg: oude cultuurlandschappen op
plaggenbodem met talrijke houtkanten (Langeren) of meer open (Wurfeld),
een centraal moersasgebied, een restant van een landduin
(Siemkensheuvel) en de gegraven Bosbeek met dijken boven het maaiveld.

Historische waarde
~~~~~~~~~~~~~~~~~~


De bedding van de Bosbeek tussen Neeroeteren en Maaseik werd
waarschijnlijk gedurende de 13de en/of de 14de eeuw gegraven met de
bedoeling om de Maaseiker stadswallen van voldoende water te voorzien en
om enkele molens, o.a. de Wurfeldermolen en de Langerenmolen, te laten
draaien. In die periode begon Maaseik (Nieuwe Eyke) aan een periode van
bloei, dit in tegenstelling met het net ten noorden van Maaseik gelegen
Aldeneik (Alde Eyke). De Siemkensheuvel was de galgenberg van Maaseik.
Behalve het voorkomen van voornoemde watermolens zijn ook verschillende
hoeven met historische kern (Vergelshoeve, Engerhof, Heibloemhoeve) van
belang.

Esthetische waarde
~~~~~~~~~~~~~~~~~~

Bepalend voor de esthetische waarden van het
beoogde landschap zijn de beslotenheid van het kleinschalige oude
cultuurlandschap met talrijke houtkanten te Langeren en de Staart, de
afwisseling in de begroeiing onder invloed van een vochtgradient in de
Tösch en de meanderende Bosbeek met zijn hoge dijken. Ook het kontrast
tussen dit gesloten landschap en het meer open karakter van Wurfeld is
relevant.


Sociaal-culturele waarde
~~~~~~~~~~~~~~~~~~~~~~~~



Fietspaden en wandelroutes doorkruisen het
gebied.

Ruimtelijk-structurerende waarde
~~~~~~~~~~~~~~~~~~~~~~~~~~~~~~~~

De Bosbeek is bepalend voor de structuur van het landschap.



Landschapselementen en opbouwende onderdelen
--------------------------------------------



Geomorfologie/hydrografie
~~~~~~~~~~~~~~~~~~~~~~~~~


**Microreliëf:**
 * microreliëf


**Macroreliëf:**
 * macroreliëf
 * landduin

**Hydrografische Elementen:**
 * beek
 * vallei
 * meander


o.a. Bosbeek

**Moerassige gronden:**
 * moeras
 * rietland



Elementen van bouwkundig erfgoed, nederzettingen en archeologie
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

**Koeren en hovingen:**
 * tuin
 * park


kasteel Wurfeld

**Nederzettingspatronen:**
 * nederzettingspatroon
 * gehucht

Wurfeld

**Kastelen, landgoederen en aanhorigheden:**
 * kasteel
 * landgoed


kasteel Wurfeld

**Landbouwkundig erfgoed:**
 * hoeve
 * schuur
 * stal


**Molens:**
 * watermolen


Langerenmolen, Wurfeldermolen

**Kerkelijk erfgoed:**
 * kapel


o.a. grot Onze-Lieve-Vrouw van Lourdes

Elementen van transport en infrastructuur
~~~~~~~~~~~~~~~~~~~~~~~~~~~~~~~~~~~~~~~~~

**Wegenis:**
 * pad


**Spoorweg:**
 * verlaten spoorweg

**Waterbouwkundige infrastructuur:**
 * dijk
 * grachtenstelsel



Elementen en patronen van landgebruik
~~~~~~~~~~~~~~~~~~~~~~~~~~~~~~~~~~~~~

**Puntvormige elementen:**
 * bomengroep
 * solitaire boom


**Lijnvormige elementen:**
 * dreef
 * bomenrij
 * houtkant
 * houtwal
 * perceelsrandbegroeiing

**Kunstmatige waters:**
 * poel
 * vijver


**Topografie:**
 * historisch stabiel


**Historisch stabiel landgebruik:**
 * plaggenbodems


**Bos:**
 * loof
 * broek
 * struweel



Opmerkingen en knelpunten
~~~~~~~~~~~~~~~~~~~~~~~~~


Bedreigingen voor het landschap zijn schaalvergroting in de landbouw met
slechten van houtkanten, omvormen van weiden naar akkers, overbemesting
en gebruik van pesticiden. Problematisch zijn ook de dijkdoorbraken en
het doorsijpelen van water langs de Bosbeek.
