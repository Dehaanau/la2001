Polders Dudzele
===============

:Ankerplaats ID: A30003




A.TEKSTUELE Omschrijving
------------

Deze ankerplaats ligt volledig in de gemeente Brugge grofweg tussen de
N374 Oostkerke-Koolkerke, de N376 Dudzele-Brugge en het Schipdonkkanaal.
Ze ligt quasi volledig in Oudland, en toont nog het typisch grondgebruik
gerelateerd aan de fysische structuur van kreekruggronden en komgronden.
In het uiterste noordoosten van deze ankerplaats (aan het
Schipdonkkanaal) ligt een stuk Middelland, de rest is Oudland. Ze grenst
aan ankerplaats "polderlandschap van Damme". Tijdens de
Duinkerke-II-transgressies (3e-8e eeuw) was hier een
slikke-schorre-systeem aanwezig. Bij de volgende transgressies werd het
zuiden niet meer overstroomd en bleven de Duinkerke-II-afzettingen aan
de oppervlakte liggen. Het noordoostelijk deel werd wel overstroomd en
de Duinkerke-II-afzettingen werden deels weggespoeld en/of met een dunne
kleilaag bedekt . De kreken in het Oudland slibten toe met aanvankelijk
zand en bovenaan klei, maar door inklinking van het veen in de
aansluitende komgronden, werden deze vroegere kreekgeulen in reliëf
gezet en vormen nu ruggen tussen de omliggende komgronden. In het
Middelland werd dit microreliëf afgedekt en groeide veen in de
komgronden na de Duinkerke-IIIa-transgressie. Het Oudland werd vroeg
ingepolderd en als landbouwland gebruikt. Op de drogere kreekruggronden
(zowel in Oud- als Middelland) treft men nog (vooral) akkerland aan.
Hierop komen ook de verspreide bebouwing en de wegen voor. Op de
Ferrariskaarten staan bij de hoeves boomaanplantingen. Hier en daar
vinden we nu nog enkele fruitbomen bij de hoeves. De komgronden zijn van
oudsher grasland (historisch permanent grasland) en vertonen
microreliëf. In het Oudland is dit microreliëf te wijten aan de
overstromingsfase, in het Middelland aan de ontvening van de komgronden.
Tussen de onregelmatige weilandpercelen zijn talrijke grachtjes gegraven
waarin rietkragen staan. Deze weilanden hebben vaak een veedrinkput.
Deze historisch permanente graslanden hebben een grote floristische en
faunistische waarde. De huidige perceelsgrootte komt goed overeen met de
toestand op de kabinetskaart van de Ferraris. Oorspronkelijk moet er
langs de weilandpercelen meer perceelsrandbegroeiing geweest zijn, maar
de afwezigheid ervan zorgt voor het open karakter van het gebied. In het
zuiden van de ankerplaats is die nog plaatselijk aanwezig. De meeste
gebouwen opgenomen in deze ankerplaats zijn van weinig belang behalve
enkele gave hoeves en boerderijen. Aan de rand van de bebouwing van
Dudzele ligt nog een mottesite (beschermd monument). 



Landschapswaarden
-----------------


Wetenschappelijke waarde
~~~~~~~~~~~~~~~~~~~~~~~~

Het is een relict van een Oudlandpolder met duidelijke differentiatie
van geul- en poelgronden met een zeer structuurrijk karakter. De
poelgronden worden doorsneden met talrijke sloten. Belangrijke en zeer
waardevolle zoutminnende vegetaties. Bodemgesteldheid bepaalt nog in
grote mate bodemgebruik.

Historische waarde
~~~~~~~~~~~~~~~~~~


Onregelmatige percelering met gemiddelde grootte volgens de
kabinetskaart van de Ferraris, idem geldt voor het slotenpatroon.
Mottesite ter hoogte van Dudzele gaat waarschijnlijk terug tot een terp
uit de vroege middeleeuwen en gaf waarschijnlijk ontstaan aan het dorp.
Resten aanwezig van middeleeuwse omwalde hoeves ei later verlaten
werden.

Esthetische waarde
~~~~~~~~~~~~~~~~~~

Open landschap met verspreide bebouwing en
omliggende bomen als enige visuele blikvanger. Weinig of geen
perceelsrandbegroeiing.


Ruimtelijk-structurerende waarde
~~~~~~~~~~~~~~~~~~~~~~~~~~~~~~~~

De fysische ondergrond structureert het landgebruik. De meerderheid
van de landbouwpercelen ligt onder grasland dat ruimtelijk verdeeld
wordt door een dicht slotenpatroon en door wegen.



C.LANDSCHAPSELEMENTEN EN OPBOUWENDE ONDERDELEN
-----------------------------------------------



GEOMORFOLOGIE/HYDROGRAFIE
~~~~~~~~~~~~~~~~~~~~~~~~

**Microreliëf:**

 * microreliëf


typisch voor Oudlandpolders

**Hydrografische Elementen:**

 * waterloop
 * beek
 * kreek


geleden, beken, kreekrestant

ELEMENTEN VAN BOUWKUNDIG ERFGOED, NEDERZETTINGEN EN ARCHEOLOGIE
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

**Landbouwkundig erfgoed:**

 * hoeve
 * schuur


vooral op hogere kreekruggronden

**Militair erfgoed:**

 * motte


ter hoogte van Dudzele dorp

ELEMENTEN VAN TRANSPORT EN INFRASTRUCTUUR
~~~~~~~~~~~~~~~~~~~~~~~~~~~~~~~~~~~~~~~~~

ELEMENTEN EN PATRONEN VAN LANDGEBRUIK
~~~~~~~~~~~~~~~~~~~~~~~~~~~~~~~~~~~~~

**Lijnvormige elementen:**

 * bomenrij
 * knotbomenrij

restanten van een veel dichter netwerk; ook veel rond hoeves en gebouwen

**Kunstmatige waters:**

 * poel


veedrinkput

**Topografie:**

 * onregelmatig



OPMERKINGEN EN KNELPUNTEN
~~~~~~~~~~~~~~~~~~~~~~~~

De recente uitbreidingen bij landbouwbedrijven zijn vaak storend voor
het esthetisch en visueel aspect vn het landschap. De lintbebouwing
vanuit Dudzele verhindert het zicht op de open ruimte van deze polders.
Dudzele is evenwel langs een kreekrug ontstaan, dus oorspronkelijk
lijnvormig. Schaalvergroting in de landbouw bedreigt het onregelmatig en
kleinschalig perceleringspatroon van dit landschap. Bovendien zet men
weiland om in akkerland waarbij het microreliëf teniet gedaan wordt, en
de relatie tussen bodemgesteldheid en bodemgebruik verloren gaat. Waar
akkerland grenst aan kreekoevers, worden de oevers en de typische
vegetatie schade berokkend door de intensieve bewerking (o.a. door
ploegen tot zeer dicht tegen de oevers ). Dit moet vermeden worden. Waar
komgronden als akkerland gebruikt worden, is het microreliëf bijna
volledig verdwenen.
