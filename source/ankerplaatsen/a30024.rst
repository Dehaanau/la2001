Gijverinkhove - Bampoelbeek
===========================

Anker ID: A30024
----------------



A.TEKSTUELE Omschrijving
------------------------

Deze ankerplaats ligt tussen de bebouwde kernen van Gijverinkhove en
Hoogstade (bieden gem. Alveringem) met een noordelijke uitloper naar
Izenberge (idem). In het zuiden wordt ze begrensd door een dreef . Deze
ankerplaats ligt volledig op het plateau van Izenberge waar een dikke
kwartaire zandleemlaag de tertiaire klei van Ieper bedekt. Dankzij de
vruchtbare kwartaire mantel is dit gebied sinds lang ontgonnen als
landbouwland. In deze ankerplaats ligt een grote komvormige depressie
rond het brongebied van de Bampoelbeek. In het zuidoosten van de
ankerplaats stroomt de Koekuitbeek en in het noorden vormt de
Pastorijbeek de grens van de ankerplaats. In de depressie zijn geen
gebouwen aanwezig. Elders in de ankerplaats liggen heel wat waardevolle
en gave hoevecomplexen met aansluitend daarop één of meerdere
huisweiden. De rest van het landbouwland is akker. Verschillende hoeves
liggen een stuk van de weg met een toegangslaan, en zijn nog deels
omgracht. Soms resten nog enkele fruitbomen van een boomgaard vlakbij de
hoeve. Het is dus een mozaïek van weilanden dichtbij hoeves en
akkerlanden. Langs weilanden en vlakbij hoeves treft men verspreid en
versnipperd bomenrijen, houtkanten en hagen aan. Ter hoogte van
Gijverinkhove en Izenberge hebben de weilanden nog losstaande
knot/bomenrijen. Vroeger was de perceelsrandbegroeiing veel dichter en
meer aaneengesloten dan nu. De kerk van Gijverinkhove met kerkhof, en de
pastorie met ommuurde tuin vallen op in het landschap omdat ze op de
hoogste stukken van de omgeving liggen en door de omgevende bomenrij.
Een deel van de gracht rond de kerk rest nog. De onderste lagen van de
kerk bestaan uit zandsteen en zijn waarschijnlijk de resten van de
Romaanse kerk. Ten zuidoosten van de kerk ligt de waardevolle hoeve
Kasteelhof met vlakbij een deel van de gracht van het vroegere kasteel.
Het militaire kerkhof van Hoogstade behoort tot deze ankerplaats vanwege
de historische rol van het plateau dat tijdens WOI niet bezet geweest is
door de Duitsers. De wegen zijn eerder smal en sommige nog onverhard. We
hebben dus een open kleinschalig landschap met waardevolle hoeves,
kleine percelen en restanten van perceelsrandbegroeiing. 



B.landschapswaarden
-------------------


Wetenschappelijke waarde:
~~~~~~~~~~~~~~~~~~~~~~~~~

De ankerplaats bevindt zich in een gaaf deel op het Plateau van
Izenberge waar de zandleemgrond gezorgd heeft voor een vroege
ontginning. De komvormige depressie van het brongebied van de
Bampoelbeek is een geomorfologisch verschijnsel dat landschappelijk
opvalt door hoogteverschillen.

Historische waarde:
~~~~~~~~~~~~~~~~~~~


Het gebied is zeer vroeg ontgonnen geweest als landbouwland waarbij
de oorspronkelijke percelering, bewoning en wegenpatroon goed bewaard is
gebleven. Verspreid liggen bij hoeves soms nog resten van de vroegere
walgracht. De kerk van Gijverinkhove en pastorie (deels omwald) zijn op
het hoogste punt gelegen. Het militair kerkhof van Hoogstade herinnert
aan de strategische ligging van het plateau tijdens WOI.

Esthetische waarde:
~~~~~~~~~~~~~~~~~~~

De grote gaafheid van het bouwkundig erfgoed (de
hoeves, kerk van Gijverinkhove met kerkhof, en pastorie en ommuurde tuin
soms nog (gedeeltelijk) omgracht) versterkt de visueel-esthetische
waarde van het omliggende oude landbouwland met vrij intacte
percelering. Dankzij het open landschap heeft men in verschilende
richtingen op het plateau een goed zicht.

Ruimtelijk-structurerende waarde:
~~~~~~~~~~~~~~~~~~~~~~~~~~~~~~~~~

Het aanwezige wegenpatroon (overal op plateau van Izenberghe)
vertoont twee patronen die de inplanting van bewoning/bebouwing bepaald
hebben.



C.LANDSCHAPSELEMENTEN EN OPBOUWENDE ONDERDELEN
-----------------------------------------------



GEOMORFOLOGIE/HYDROGRAFIE
~~~~~~~~~~~~~~~~~~~~~~~~~

**Macroreliëf:**

 * markante terreinovergang

depressie rond brongebied van Bampoelbeek

**Hydrografische Elementen:**

 * beek


Bampoelbeek

ELEMENTEN VAN BOUWKUNDIG ERFGOED, NEDERZETTINGEN EN ARCHEOLOGIE
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

**Landbouwkundig erfgoed:**

 * hoeve


vele hoeves zijn waardevol en zonder storende nieuwbouw; Kasteelhof

**Kerkelijk erfgoed:**

 * kerk


kerk van Gijverinkhove met kerkhof en aansluitend de pastorie en tuin

ELEMENTEN EN PATRONEN VAN LANDGEBRUIK
~~~~~~~~~~~~~~~~~~~~~~~~~~~~~~~~~~~~~

**Lijnvormige elementen:**

 * bomenrij
 * houtkant
 * knotbomenrij

restanten van bomenrijen langs weilandgrenzen en rond hoeves

**Topografie:**

 * onregelmatig


**Andere:**
huisweiden bij de hoeves

OPMERKINGEN EN KNELPUNTEN
~~~~~~~~~~~~~~~~~~~~~~~~~

Hoogspanning doorsnijdt dit gebied en doet afbreuk aan de esthetische en
belevingswaarde. Vanuit de bestaande kernen dient men nieuwe bebouwing
en lintbebouwing te vermijden om het vrij open landschap te behouden.
Door het open landschap hebben storende constructies buiten de
ankerplaats een negatieve invloed op de esthetische waarde van de
ankerplaats. Bij de hoeves zijn de nieuwe recente uitbreidingen van het
landbouwbedrijf soms storend door hun uitzicht. Niet-grondgebonden
landbouwbedrijven moeten gemeden worden in dit gave en herkenbare
landbouwlandschap. Ten oosten van de kerk ligt een tuinbouwperceel dat
niet past binnen dit landschap. De aanwezige perceelsrandbegroeiing moet
minstens behouden blijven en dient ter ondersteuning van de
cultuurhistorische waarde hersteld te worden.
