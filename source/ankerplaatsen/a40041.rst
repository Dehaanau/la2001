Vallei van de Munkbosbeek met het kasteeldomein van Beerlegem
=============================================================

:Ankerplaats ID: A40041


**Landschap**



Omschrijving
------------

Beerlegem is een nederzettingsdorp op een Z.W.-helling met grote
kouters op het versneden Z.-Vlaams plateau in zandleemgebied. Het zacht
golvend reliëf bereikt 50 m. Er zijn steile hellingen aan de depressie
van de Munkbosbeek. De gronden zijn goed gedraineerd. De kerk van
Beerlegem is gelegen op een lichte verhevenheid in een klein ommuurd
kerkhof. Een deel van de Z.-kerkhofmuur in Balegemse steen is
vermoedelijk nog de oude muur waarvan de dekstenen in 1593 gebruikt
werden ter verdediging. De middeleeuwse bouwgeschiedenis is vrijwel
onbekend. Het oude eenbeukige kruiskerkje werd in 1790 op de toren van
1641 na volledig gesloopt. De bouw van een nieuwe kerk gebeurde in
1792-93. In het kasteeldomein gelegen groene beukendreef met kasseiweg
als verbinding van kerk met kasteel en aanhorigheden. Aan de dreef
liggen ook nog drie woningen toebehorend aan het kasteel. De voormalig
boswachtershuis bij het kasteel, in 1933 in gebruik door de ertegenover
gelegen kostschool als huishoudschool "Sint-Martha", en nu
gerestaureerde particuliere woning. Het zogenaamde "Mariaheem", tehuis
voor niet werkende mentaal gehandicapte vrouwen, voorheen klooster van
de Zusters van Liefde en pensionaat. Klooster en school gebouwd door
mevrouw Thérèse, barones de Draeck en markiezin de Rode, op grond
tus-sen de kerk en haar kasteel door haar gekocht in 1821 en geschonken
aan kanunnik Triest en de congregatie van de Zusters van Liefde in 1823.
Oprichting van een dorpsschool en kostschool voor meisjes z.g. "Sinte
Theresia Huys" in 1824. Van 1826 tot 1846 ook spin- en handwerkschool.
In 1831 oprichting van een zondagschool die bleef bestaan tot 1924. Bouw
van een nieuwe lagere school in 1884-86 en van de oostelijke vleugel met
kapel in 1886. Tijdens WO II was het in gebruik als veldhospitaal.
Oprichting middelbare school in 1957, gesloten in 1964. Sedert 1967 z.g.
"Mariaheem" voor mentaal gehandicapte vrouwen en bouw van een nieuw
dagverblijf. In 1993 door de zusters van Liefde verkocht. Het
gebouwencomplex is ingeplant ten westen achter de kerk. Van het oudste
gebouw is niets bewaard gebleven. De nog bestaande schoolgebouwen
dateren uit de jaren 1880 en 1890. In voortuin ligt een beboomde
ijskelder vermoedelijk van 1896, nu met bovenop Mariabeeld. De
hovenierswoning bij kasteel van Beerlegem, daterend uit 1809. Kasteel
van Beerlegem, vanaf de 15e eeuw ook "Kasteel ten Bieze", ligt op een
domein van ca. 60 ha. Het is gelegen in de vallei van de Munkbosbeek.
Vermoedelijk is het in oorsprong een middeleeuwse site met walgrachten.
Kasteel van de heerlijkheid van Beerlegem uit de 11e- 12e eeuw horend
tot het Land van Rode in het Land van Aalst. Eerste vermelding van heer
van Beerlegem in 1196. Behoorde achtereenvolgens toe aan de adellijke
families van Beerlegem, van Grimbergen, van Maldegem, van Massemen, van
Leeuwergem, Van der Gracht en de Croy en sedert 1553 aan de Rodoan. In
het begin van de 17e eeuw door werd door de abt van de abdij van Eename
en bisschop van Brugge, diverse verbouwingswerken uitgevoerd. In 1680
behoorde het toe aan de baron van Rode. In 1682 werd de heerlijkheid van
Beerlegem tot baronie verheven en de het Land van Rode tot markizaat, de
heer droeg de titel van markies van Rode en baron van Beerlegem. De bouw
van een nieuw kasteel gebeurde rond 1730. De twee nieuwe dienstgebouwen
op voorhof zijn uit 1773 en 1788. Het kasteel werd verbouwd in
neoclassicistische stijl in 1872-76. Kasteel en bijgebouwen op voorhof
werden hersteld na oorlogsschade door inval van een V2 bom in maart
1945. In de 20e eeuw kwam het door huwelijk in handen van de familie de
Spangen, de Marchant et d'Ansembourg. De huidige eigenaar-bewoner is
graaf d'Ursel de Bousies. Park met omgrachtingen en vijvers werd
heraangelegd tussen 1814 en 1830, vooraan in Franse stijl met
geometrisch drevenpatroon en achteraan in Engelse landschapsstijl met
bossen aan weerszij van licht glooiende weide. Dertien, voorheen
vijftien bronnen zijn door een systeem van sluizen en leidingen
verbonden met de drie, voorheen vier vijvers en de walgrachten, en
bevoorraadden ook het kasteel. De grachten, vijvers en fonteinen staan
ook in verbinding met de Munkbosbeek die het domein doorstroomt. Vijf
dreven vertrekken aan het voorhof van het kasteel. De huidige
toegangsdreef, een gekasseide en vrij recent heraangeplante beukendreef,
leidt van de kerk naar het kasteeldomein en bevat ook enkele
dienstwoningen. In het bos, met vrij oude bomen, staat de lemen
"kluizenaarswoning", vermoedelijk van 1824. Juist buiten het voorhof
ligt een ijskelder van 1843. Het omgrachte voorhof met dienstgebouwen
wordt op de brug afgesloten d.m.v. smeedijzeren inrijhekken van 1860-61.
Ten zuiden ervan, kasteel gelegen binnen een brede rechthoekige
omgrachting uitgebreid tot rechthoekige vijver, axiaal verbonden met
voorhof door stenen brug met brugleuning van ijzeren kettingen aan
arduinen pijlertjes. Op voorplein, voor het kasteel staat een
Libanonceder van vermoedelijk ca. 300 jaar oud. Op de hoeken van het
kasteeleiland staan vier schandpalen. Op voorhof twee identieke
dienstgebouwen in classicistische stijl; ten oosten staat een
dienstwoning en de vroegere boerderij gedateerd van 1773 en ten westen
het voormalig woonhuis van conciërge, het koetshuis en stallen van 1788.
Het kasteel werd opgetrokken rond 1730 op de plaats van het oude omwalde
kasteel. Het werd hersteld na de oorlogsschade in 1945. De Munkboshoeven
of Hof te Munkbos, zijn drie grote boerderijen die eertijds samen met de
nabijgelegen hoeve op het grondgebied Dikkelvenne de zogenaamde "Ferme
de la distillarie", deel uitmaakten van het bezit van de abdij van
Ninove. Rond 1840 schonk de grootgrondbezitter Vifquin deze hoeven aan
de C.O.O. van Doornik. In 1976 werd ze samen met 102 ha land verkocht.
De drie grote aaneengesloten boerderijen uit de 18e en 19e eeuw hebben
een langgerekt volume van witgekalkte en rozegeschilderde gebouwen, en
zijn mooi ingeplant de weiden en velden. Naar het oosten toe is er een
populierendreef. Een van de hoeves, de 'Ferme de la sucrerie' was in de
19e eeuw een suikerfabriek. Bodemkundig behoort het gebied van de
Munkbosbeek tot de leemstreek. De ondergrond wordt er gevormd door een
weinig doorlatend klei- zandsubstraat. Algemeen wordt het landschap
gekenmerkt door een golvend tot sterk golvend karakter. In de omgeving
van de Munkboshoeves treft men een merkwaardige vervlakking aan. De
omgeving ligt voornamelijk onder cultuurland: akkers en weiden. Sommige
weiden zijn afgezoomd door een meidoorn- of elzenhaag of een
knotbomenrij. Ten noordwesten van het cultuurland ligt ongeveer 20 ha
onder bos. Op de hoger gelegen zandleemgronden vindt men een gemengd
loofbos, op de lager gelegen gronden vindt men overwegend cananda-
aanplantingen met onderhout. Op Ferrraris is de omgeving rond de
Munkboshoeves nog volledig bebost. In de vallei van de Munkbosbeek komen
meersen en bospercelen voor. Het kasteeldomein van Beerlegem is reeds
duidelijk te zien. Op Vandermaelen is het Munkbos gerooid en is het
omgezet in cultuurland. De kleine gemeente Dikkele is aan de Munkbosbeek
gelegen. Vroeger maakte het deel uit van het Munkbos, ook "Bos van
Bochoute" genoemd, dat in het begin van de 19e eeuw gerooid werd. Het
centraal gelegen "Goed te Dikkele" behoort sinds 991 toe aan de Sint-
Pietersabdij en speelde een belangrijke rol in de ontstaansgeschiedenis
van het dorp. De parochiekerk werd reeds in de 11e eeuw vermeld en
midden de 19e eeuw wederopgebouwd. Ze is ingeplant in de lagere,
vochtige delen van de Munkbosbeek, ten noorden van het "Goed te
Dikkele". De kleine dorpskern wordt gekenmerkt door kleinschalige
bebouwing voornamelijk de 19e eeuw. De parochiekerk, de voormalige
pastorie kloosterschool en gemeentehuis en acht huizen, destijds café
van brouwerij De Wever bepalen het dorpszicht. Het dorpje Paulatem was
voor de fusie van 1971 de gemeente met het kleinste inwonersaantal van
de provincie. Rond de kerk liggen enkele huizen opklimmend tot de 18e
eeuw. Er is sedert jaren geen pastorie, school, winkel of café. De kerk
is opgetrokken uit Doornikse kalksteen uit de 11e eeuw en in de 12e eeuw
uitgebreid. In 1593 werd de kerk als vesting gebruik. In 1595-1615
werden belangrijke herstellingen uitgevoerd.



Landschapswaarden
-----------------


Wetenschappelijke waarde
~~~~~~~~~~~~~~~~~~~~~~~~

De vallei van de Munkbosbeek heeft een licht golvende topografie en
is gelegen boven de steilrand van de Scheldevallei.

Historische waarde
~~~~~~~~~~~~~~~~~~


Het kasteeldomein was reeds aanwezig op de kaart van Ferraris (ca .
1775) als site met dubbele omwalling en 3 kleine vijvers. Het omliggend
gebied van het kasteel zelf is een klein bosgebied met enkele percelen
natte weiden. De toestand is ook zo op de kaart van Vandermaelen (ca.
1850) en MGI 1/20000 (ca. 1949). Sinds de 12e-13e eeuw is het gebied van
de Munkboshoeves eigendom van de Ninoofse abdij en werd in de Franse
tijd als nationaal goed geveild. In de eerste helft van de 19e eeuw werd
het bos gerooid. De huidige Munkboshoeves werden midden de 19e eeuw
opgetrokken als een complex dat kort daarna in drie afzonderlijke hoeves
werd verdeeld. Ten tijde van Ferraris was er dus nog een aaneengesloten
bos rond de Munkbosbeek, zonder hoeve. Vanaf de Vandermaelekaarten staat
het bos ontgonnen op de kaarten. De boomaanplant rond de dreven is niet
zo volledig meer als op Vandermaelen. Het bos ten noorden van de hoeve
is nog bewaard in dezelfde toestand als op Vandermaelen.

Esthetische waarde
~~~~~~~~~~~~~~~~~~

Het grote kasteeldomein met kasteel met dubbele
omwalling en drie vijvers neemt een dominate plaats in de
Munkbosbeekvallei in. Aan de rand van het gebied bevinden zich de
dorpjes Beerlegem en Paulatem. Dikkele bevindt zich in de
Munkbosbeekvallei. De Munkboshoeven liggen in een open gebied tussen de
Munkbosbeek en de Schaapsveldbeek.



Ruimtelijk-structurerende waarde
~~~~~~~~~~~~~~~~~~~~~~~~~~~~~~~~

De Munkbosbeek loopt centraal door de ankerplaats. Aan de westelijke
kant bevindt zich het kasteeldomein van Beerlegem in de vallei. De
dreven hebben een structuur die in de richting van het dorp loopt. Meer
oostelijk bevindt zich het dorp Dikkele in de vallei, dit dorp heeft een
kleinschalige structuur. De dorpjes Paulatem en Beerlegem bevinden zich
aan de rand van de vallei. De Munkboshoeven liggen in een open gebied
tussen de Munkbosbeek en de Schaapsveldbeek.



Landschapselementen en opbouwende onderdelen
--------------------------------------------



Geomorfologie/hydrografie
~~~~~~~~~~~~~~~~~~~~~~~~

**Microreliëf:**

 * microreliëf
 * talud


**Macroreliëf:**

 * macroreliëf
 * heuvel
 * markante terreinovergang

**Hydrografische Elementen:**

 * waterloop
 * beek
 * vallei
 * meander


vallei van de Munkbosbeek en Schaapsveldbeek

Elementen van bouwkundig erfgoed, nederzettingen en archeologie
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

**Koeren en hovingen:**

 * park


kasteeldomein van Beerlegem

**Nederzettingspatronen:**

 * nederzettingspatroon

relatie kasteel- dorp

**Kastelen, landgoederen en aanhorigheden:**

 * kasteel
 * hovenierswoning
 * boswachterswoning
 * omheining
 * ijskelder
 * kasteelgracht


**Bouwkundig erfgoed:**

 * (heren)woning
 * huis
 * herberg


**Landbouwkundig erfgoed:**

 * hoeve
 * schuur
 * stal
 * wagenhuis


**Kerkelijk erfgoed:**

 * kerk
 * kapel
 * klooster
 * pastorie


**Klein historisch erfgoed:**

 * schandpaal



ELEMENTEN VAN TRANSPORT EN INFRASTRUCTUUR
~~~~~~~~~~~~~~~~~~~~~~~~~~~~~~~~~~~~~~~~~

**Wegenis:**

 * weg
 * pad


**Waterbouwkundige infrastructuur:**

 * brug
 * grachtenstelsel


in kasteelpark

ELEMENTEN EN PATRONEN VAN LANDGEBRUIK
~~~~~~~~~~~~~~~~~~~~~~~~~~~~~~~~~~~~~

**Puntvormige elementen:**

 * bomengroep
 * solitaire boom


**Lijnvormige elementen:**

 * dreef
 * bomenrij
 * houtkant
 * hagen
 * perceelsrandbegroeiing

**Kunstmatige waters:**

 * poel
 * vijver


**Topografie:**

 * onregelmatig


**Bos:**

 * loof
 * broek
 * hakhout
 * middelhout
 * hooghout



OPMERKINGEN EN KNELPUNTEN
~~~~~~~~~~~~~~~~~~~~~~~~

Rond het kleinschalige dorpje Dikkele neemt redsidentiele bewoning een
uitbreiding.



