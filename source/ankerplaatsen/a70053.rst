De Maten
========

:Ankerplaats ID: A70053


*Landschap**



Omschrijving
------------

De Maten, op de grens van de gemeenten Genk en Diepenbeek, zijn een
deel van een moerassige zone die zich uitstrekt langsheen de
zuidwestelijke rand van het Kempens plateau en langzaam naar de Demer
afhelt. Het is een nagenoeg vlak gebied met een oppervlakte van ongeveer
300 ha, waarin - evenwijdig aan de Stiemerbeek - een reeks duinkammen
voorkomt. Gedurende de laatste ijstijd werd door de overheersende
noordenwinden een zandpakket over de Kempen afgezet. Deze eolische
zanden werden later door lokale verstuivingen tot duinen opgewaaid,
zodat in de uitgeblazen kuilen de grondwatertafel aan de oppervlakte
kwam. De vochtige depressies konden zich gemakkelijk ontwikkelen tot een
veen- en moerasgebied. Vanaf de 15de eeuw reeds werden gaandeweg - ten
behoeve van de visteelt – een 35-tal visvijvers (“weyers”) aangelegd in
deze veen- en moerasgebieden langs de Stiemer. De aanleg van enkele
dijkjes dwars op de vallei en het omleiden van de beek via verschillende
zijtakken en grachten waren daartoe voldoende. Het reliëf deed de rest.
Die weyers werden gedurende eeuwen niet alleen voor de visteelt
gebruikt. Ze waren tevens een onderdeel van een plaatselijk
landbouwsysteem. Het seizoen na het afvissen van de vijver werden op de
door het doorstromende beekwater bemeste bodem graangewassen geteeld.
Het droogleggen en bewerken van de zandige bodem zorgde ervoor dat er
geen ophoging met organisch materiaal ontstond. Hierdoor konden de
weyers hun voedselarm karakter bewaren en kon een hele reeks zeldzame
en/of specifieke planten en dieren blijven gedijen. Met de invoering van
de kunstmest verdween echter de noodzaak om gebruik te maken van de
aangerijkte vijverbodem. Visteelt werd de enige functie van de ongeveer
60 ha. waterpartijen. De voedselrijkdom van de vijverbodems nam toe, een
proces dat nog versterkt werd door (stikstof)vervuiling van het
aangevoerde beekwater. Het teloorgaan van dit landbouwsysteem leidde
uiteindelijk tot verbossing en eutrofiëring van het landschap.
Beheersmatig werden de oude technieken echter nieuw leven ingeblazen
zodat het aloude cultuurlandschap herkenbaar blijft. Niet alleen de
vijvers waren ingeschakeld in de landbouweconomie. De omliggende
heidegebieden waren gemeenschappelijke graasweiden voor schapen en
koeien. De heide leverde stooisel en plaggen voor de potstal waarin de
nodige mest geproduceerd werd om de zandige akkers vruchtbaar te maken.
Het is onder andere hier dat de bloeiende struikheide in vorige eeuwen
menig kunstenaar en auteur inspireerde. De vochtige weilanden leverden
het hooi voor de winter. In de omgeving van de Stiemerbeek kwamen begin
vorige eeuw ook nog bevloeide, zogenaamde waterbeemden voor. Volgens
recent onderzoek was dit een zeer algemene, vele eeuwen oude en door de
Kempense landbouwers toegepaste bevloeiing van grasland. In het gebied
bevindt zich nog een oude, typisch Kempense boerderij, omringd door
enkele akkers en weilanden, ingeschakeld in het beheer. Waar zich nu de
Slagmolen bevindt, werd omstreeks 1523 door Hasseltse wevers voor het
eerst een volmolen gebouwd, rond 1612 herbouwd tot oliemolen. De
omvorming tot graanmolen gebeurde in 1834 en in 1899 werd een nieuw
gietijzeren gaande werk ingebouwd. Sedert 1955 is de molen buiten
werking en sinds 1966 als taverne ingericht. Van op de duinkammen heeft
men mooie vergezichten over de d.m.v. smalle dijkjes van elkaar
gescheiden omliggende vijvers en plassen. In de resterende
moerasgebieden komen een aantal prachtige vennen voor. De afwisseling
van rietlanden, broekbosjes en relicten van droge en vochtige heide
resulteert in een mozaïek van begroeiing. Te midden van het industriële
en verstedelijkte hart van Limburg biedt dit stukje ongerept landschap
verpozing. Wandelpaden brengen de bezoeker tot in het hart van het
landschap.



Landschapswaarden
-----------------


Wetenschappelijke waarde
~~~~~~~~~~~~~~~~~~~~~~~~


Waardevol is het voorkomen in een aaneensluitend logisch geheel van
voor de Kempen typische en steeds zeldzamer wordende landschapselementen
zoals vijvers met verlandingszones, veenplassen, vochtige en droge
heidegebieden, al dan niet begroeide langgerekte kalkarme landduinen,
eiken-berkenbosjes, weidegebieden met houtkanten enz. Daarbij horen ook
een kenmerkende flora en fauna. De Maten zijn als het ware een synthese
van het klassieke Kempense moeras- en heidelandschap met een
aaneenschakeling van evenwijdige duinruggen, parallel met de
Stiemerbeek.

Historische waarde
~~~~~~~~~~~~~~~~~~


De visvijvers (weyers) in de vallei van de Stiemerbeek werden vanaf
de 15de eeuw reeds aangelegd ten behoeve van de viskweek. Ze waren een
onderdeel van het plaatselijke landbouwsysteem, dat hier in het
landschap herkenbaar blijft en dat samenhing met het voorkomen van
heidegebieden, akkers, weilanden en beemden. In het gebied bevindt zich
nog een oude, typisch Kempense boerderij, omringd door enkele akkers en
weilanden en ingeschakeld in het beheer. De Slagmolen is weliswaar
sedert 1955 buiten werking maar van industrieel-archeologische waarde,
als dusdanig herkenbaar en integrerend onderdeel van het landschap rond
de Stiemerbeek. Waar zich nu de Slagmolen bevindt, werd immers reeds
omstreeks 1523 een eerste molen gebouwd.

Esthetische waarde
~~~~~~~~~~~~~~~~~~

Van op de duinkammen heeft men mooie vergezichten
over de d.m.v. smalle dijkjes van elkaar gescheiden omliggende vijvers
en plassen. De afwisseling van rietlanden, bosjes en heidegebieden
resulteert in een mozaïek van begroeiing.


Sociaal-culturele waarde:



Te midden van het industriële en
verstedelijkte hart van Limburg biedt dit stukje ongerepte landschap
verpozing. Wandelpaden brengen de bezoeker tot in het hart van het
landschap.

Ruimtelijk-structurerende waarde
~~~~~~~~~~~~~~~~~~~~~~~~~~~~~~~~

Het voorkomen van de Stiemerbeek en zijn zijtakken was hier bepalend
voor de organisatie van het landschap.



Landschapselementen en opbouwende onderdelen
--------------------------------------------



Geomorfologie/hydrografie
~~~~~~~~~~~~~~~~~~~~~~~~~


*Microreliëf:**

 * microreliëf


*Macroreliëf:**

 * macroreliëf
 * landduin

*Hydrografische Elementen:**

 * beek
 * vallei


o.a. Stiemerbeek, Miezerikbeek, Achterbeek

*Moerassige gronden:**

 * moeras
 * veen
 * rietland
 * ven


vochtige beemden

Elementen van bouwkundig erfgoed, nederzettingen en archeologie
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

*Landbouwkundig erfgoed:**

 * hoeve
 * schuur
 * stal


*Molens:**

 * watermolen


Slagmolen

 **Archeologische elementen:**
Slagmolen als industrieel-archeologisch relict

Elementen van transport en infrastructuur
~~~~~~~~~~~~~~~~~~~~~~~~~~~~~~~~~~~~~~~~~

*Wegenis:**

 * pad


wandelpaden

*Waterbouwkundige infrastructuur:**

 * dijk
 * sluis
 * grachtenstelsel
 * stuw


molensloot, vijvercomplex

Elementen en patronen van landgebruik
~~~~~~~~~~~~~~~~~~~~~~~~~~~~~~~~~~~~~

*Puntvormige elementen:**

 * bomengroep


*Lijnvormige elementen:**

 * houtkant

deels beboste dijken

*Kunstmatige waters:**

 * turfput
 * vijver


zogenaamde weyers

*Topografie:**

 * onregelmatig


*Historisch stabiel landgebruik:**

 * heide


*Bos:**

 * naald
 * loof
 * broek
 * hooghout
 * struweel


*Bijzondere waterhuishouding:**

 * vloeiweide
 * watering


kleinschalige waterbeemden

Opmerkingen en knelpunten
~~~~~~~~~~~~~~~~~~~~~~~~~


Bedreigingen gaan uit van de mindere kwaliteit van het water dat de
vijvers voedt, de teloorgang van het open landschap door verlanding en
verbossing, de toenemende recreatiedruk en de oprukkende verstedelijking
vanuit de bipool Hasselt-Genk. De recente bebouwing levert geen bijdrage
tot de landschapswaarden.
