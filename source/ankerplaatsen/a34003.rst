Schoonbergbos - Vorte Bossen- Wantebeek
=======================================

:Ankerplaats ID: A34003


**Landschap**



Omschrijving
------------

Deze ankerplaats strekt zich uit langs de Wantebeek op grondgebied van
gem. Ruiselede (W.-Vlaanderen) en gem. Aalter (O.-Vlaanderen). Ze loopt
van gehucht Doomkerke (Ruiselede) tot vóór de kaarsrechte weg tussen
Ruiselede en Aalter. De ankerplaats ligt op de zuidelijke steile helling
van de cuesta van Lotenhulle naar Hertsberghe met de Wantebeek aan de
voet ervan. Langs de helling ontspringen de Wantebeek en talrijke
kleinere zijbeken door de geologische gesteldheid. De bronniveau’s
ontstaan rond de grenslijn tussen het Lid van Vlierzele (fijn zand;
formatie van Gent) en het lid van Pittem (formatie van Gent; kleiig
zand) omdat de kleiige laag de infiltratie van water bemoeilijkt en
omdat de kwartaire laag zeer dun is op het steile helling van het
cuestafront. Deze beekjes staan veelal loodrecht op de Wantebeek zelf
die van west naar oost stroomt. Rond de brongebieden staat vaak bos
zoals de bossen rond Doomkerke, de Vorte Bossen en de Schoonbergbossen,
die bestaan uit loof-, naald- en gemengde boscomplexen en een
diversiteit van hoog-, middel- tot hakhout met enkele zeer oude
hakhoutstobben. Vanaf de kam van de cuesta tot in de beekvallei van de
Wantebeek veranderen de bodemcondities en de vochtigheidsgraad gradueel
wat ook een graduele florale verandering met zich meebrengt. Vandaar de
grote florale rijkdom groot langs de helling. De bossen zelf herbergen
vaak een rijke vochtminnende flora waarbij de Vorte Bossen en de
Slangebossen een zeer rijke voorjaarsflora hebben. Daar zijn ook grote
delen onder hakhoutbeheer. In de valleibossen treft men nog de
repelstructuur met afwateringslanen aan. De aanwezige heideflora getuigt
van de nabijheid van het voormalig veldgebied met heidebegroeiing. De
bossen op de helling worden omringd door een mozaïek van akker- en
weilanden. De Wantebeek zelf (tenzij rond haar brongebied) heeft meestal
aan beide oevers weiland omringd door grachten met rietvegetatie en op
sommige plaatsen zeer gave perceelsrandbegroeiing van knotbomen. Bomen
en struiken accentueren de loop van de Wantebeek in het landschap. Langs
de hellingen is het geometrische perceelspatroon duidelijk aanwezig en
herkenbaar. Dit getuigt van de late ontginning van dit gebied. Met de
komst van de Oostenrijkers in de 18e eeuw werden de bossen op de minder
goeie landbouwgronden langs de hellingen gerooid en ontgonnen. Daarbij
legde men een grootschalig geometrisch perceelspatroon met dreven aan
dat de hydrografische structuur volgde. De geometrische percelering
loopt vaak door tot in de vallei. Het Schoonbergbos vormt door het gave
drevenpatroon een entiteit op zich en een gaaf voorbeeld van het 18e een
19e eeuwse landschap. Het gebied kent een lage bebouwingsdichtheid
waarbij landbouwbedrijven het grootste aandeel innemen. De Akspoelehoeve
is een grote hoeve bestaande uit enkele losse gebouwen die vlakbij de
Wantebeek staat op een lichte verhevenheid; deze hoeve is gekend als een
oude watermolensite. Hoeve Schoonberg met toegangsdreef bestaat uit
enkele losstaande gebouwen in U-vorm gegroepeerd en met een woonhuis op
een natuurlijke verhevenheid; de gebouwen zijn goed bewaard. Tijdens de
middeleeuwen stond op deze plek de heerlijkheid van Schoonberg waarvan
de oudst bekende melding dateert van 1306. Aan de toegangsdreef ligt
tevens een goed bewaarde en opvallende boswachterswoning die bij de
hoeve behoorde. Aan de zuidelijke rand van het Schoonbergbos ten oosten
van Kruiskerke ligt een oude boswal met gracht (ten noorden ervan) die
waarschijnlijk vóór de 12e eeuw aangelegd werd als veekering. Hij
getuigt van de vroegere occupatiegeschiedenis van de streek en heeft
momenteel een waardevolle flora. Goed bewaarde boswallen zijn zeldzaam
in Vlaanderen omdat ze door het latere grondgebruik vaak zijn
afgegraven. Rond Eendekooi, ten oosten van de Schoonberghoeve, lag
vroeger een vijver die verland is. Op die plaats komt momenteel
stuwwater voor. Het half gesloten landschap van de helling contrasteert
met het vrij open landschap in de grazige vallei én de beboste
brongebieden van Wantebeek en haar zijbeken contrasteren met het open
grasland in de Wantebeekvallei stroomafwaarts Kruiskerke.



Landschapswaarden
-----------------


Wetenschappelijke waarde
~~~~~~~~~~~~~~~~~~~~~~~~

De situering van de ankerplaats langs het cuestafront van de cuesta
van Lotenhulle-Hertsberghe met het brongebied van de Wantebeek vormt het
fysich kader voor het landgebruik. De graduele bodemkundige overgang
langs het cuestafront geeft deze ankerplaats een rijke en
gediversifieerde flora waarvan bosbestanden met voorjaarsflora in de
beekvallei een belangrijk deel uitmaken.

Historische waarde
~~~~~~~~~~~~~~~~~~

Deze ankerplaats heeft een zeer goed bewaard percelerings- en
drevenpatroon op basis van de hydrografie dat getuigt van de late en
systematische ontginning. De huidige bossen vormen relicten van de
bosgordel rond het eigenlijke veldgebied op de cuestarug. De historische
hoeves (Schoonberghoeve; Akspoele,…) en andere gebouwen (zoals
boswachterswoning en kleine woningen langs bosrand) vormen belangrijk
bouwkundig erfgoed door hun gaafheid in deze historisch gave omgeving.
De boswal heeft een hoge waarde in Vlaanderen wegens zijn zeer gave
bewaring.

Esthetische waarde
~~~~~~~~~~~~~~~~~~

De boscomplexen langs de helling benadrukken
visueel de brongebieden van de Wantebeek en haar zijbeken, én
contrasteren met het open karakter van de vallei stroomafwaarts van
Kruiskerke. Het geometrische ontginningspatroon is zeer herkenbaar aan
de gave dreven en bomenrijen én zorgt samen met de bosbestanden voor een
visueel-ruimtelijke compartimentering. De Wantebeek valt visueel sterk
op door het overwegend graslandgebruik in de vallei, door de restanten
van knotbomenrijen en door de beekbegeleidende begroeiing. Het geheel
van gaaf bouwkundig erfgoed in een landschappelijk gave omgeving geeft
een esthetische meerwaarde en een grotere belevingswaarde aan het
landschap.

Ruimtelijk-structurerende waarde
~~~~~~~~~~~~~~~~~~~~~~~~~~~~~~~~

Het reliëf en de hydrografie vormen de basis voor het geometrische
ontginningspatroon en het verschil in openheid van het landschap.




Landschapselementen en opbouwende onderdelen
--------------------------------------------



Geomorfologie/hydrografie
~~~~~~~~~~~~~~~~~~~~~~~~

**Microreliëf:**

 * talud


boswal in Slangebossen

**Macroreliëf:**

 * heuvel

cuestafront

**Hydrografische Elementen:**

 * beek
 * vallei


vallei van de Wantebeek rond brongebied

Elementen van bouwkundig erfgoed, nederzettingen en archeologie
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

**Landbouwkundig erfgoed:**

 * hoeve


Akspoelehoeve, Schoonberg

 **Archeologische elementen:**
site van oude watermolen rond Akspoelehoeve


ELEMENTEN EN PATRONEN VAN LANDGEBRUIK
~~~~~~~~~~~~~~~~~~~~~~~~~~~~~~~~~~~~~

**Lijnvormige elementen:**

 * dreef
 * bomenrij
 * knotbomenrij

**Kunstmatige waters:**

 * poel


**Topografie:**

 * repelvormig
 * historisch stabiel


geometrisch patroon uit 18e eeuw; repelvormig in natte bosbestanden

**Bos:**

 * naald
 * loof
 * hakhout
 * middelhout
 * struweel


Vorte Bossen, Schoonbergbos, bronbos Wantebeek


OPMERKINGEN EN KNELPUNTEN
~~~~~~~~~~~~~~~~~~~~~~~~

De toenemende bebouwing in het gebied vormt een bedreiging voor het
landelijke karakter en het goed bewaard landschap. De oprukkende
lintbebouwing vanuit o.a. Kruiskerke en Doomkerke bedreigen het
landelijk karakter van de ankerplaats en dreigen ze te versnijden. De
niet-grondgebonden landbouwbedrijven en recente grote landbouwbedrijven
zijn zeer storend door hun niet passend karakter binnen het landschap en
de historisch lage bebouwingsdichtheid van het gebied. Buffering van
deze bedrijven is noodzakelijk. De drevenstructuur en de verschillen in
landgebruik tussen helling en vallei dienen maximaal behouden te blijven
om de herkenbaarheid te garanderen.


