Helleketelbos
=============

:Ankerplaats ID: A30036




Omschrijving
------------

Deze ankerplaats ligt binnen de vierhoek gevormd door de dorpskern van
Abeele (Frankrijk), de Helhoek langs de weg tussen Abeele en Poperinge,
Wolfshulle en de St-Bernardusbrouwerij (die niet tot de ankerplaats
behoort). Ze ligt op de interfluviale kam tussen het bekken van de
Vleterbeek en het bekken van de Heidebeek/Ijzer. De hellingen die naar
het oosten en noorden afhellen, zijn steiler dan de westelijke en
zuidelijke. Langs deze kam komen talrijke bronnen voor die het ontstaan
geven aan beken die in noordoostelijke riching afwateren naar de
Vleterbeek, of in de noordwestelijke richting naar de Heidebeek en de
Ijzer. Deze heuvel is opgebouwd uit klei van de formatie van Kortrijk
(oude benaming: Ieperiaan) en op de hoogste gedeelten ligt nog zand van
de formatie van Gent (oude benaming: Paniseliaan) met lokaal kleilenzen.
De kwartaire zandleemlaag is zeer dun en lokaal afwezig waardoor zeer
natte bodemcondities en stuwwater voorkomen. Waar de zandige lagen
rusten op de klei (van de formatie van Kortrijk) kunnen bronnen
ontstaan. De beken hebben vlakbij de bronnen een vrij natuurlijke loop
en zeer diep ingesneden dalhoofden met steile wanden. De twee bronbeken
van de Pokhanebeek hebben aan de randen enkele steile taluds die soms
begroeid zijn met houtige soorten. De beekjes zelf worden geaccentueerd
door begeleidende bomen en struiken. Het Helleketelbos is een restant
van een vroeg-middeleeuws bos dat zich uitstrekte van Watou tot
Beselare. Volgens de kabinetskaart van graaf de Ferraris (ca.1776) was
dit bosbestand reeds serieus verminderd. Het huidige bos bestaat uit
percelen met loof-, naald- en gemengd bos (middelhout). In het bos
ontspringt de Bommelaarsbeek. Het bos wordt omringd door landbouwland
waarbij de percelen vlakbij het huidige bos veel groter zijn en een
regelmatiger vorm hebben dan de percelen verder van het bos. Ten zuiden
van het bos liggen nog enkele hoppe-akkers die vroeger veel talrijker
voorkwamen in de streek rond Poperinge. De constructies om de
hoppeplanten te leiden vallen door hun hoogte op in het landschap.
Wanneer de hoppe volgroeid is, zorgt deze groene massa voor een meer
gesloten landschap. Rond de hoeves liggen veelal enkele huisweiden. De
rest is akkerland. In het noorden en het westen van de ankerplaats
hebben sommige percelen nog een haag als perceelsrandbegroeiing wat een
restant vormt van het vroegere bocagelandschap. Elders komen slechts
weinig bomenrijen voor. Het wegenpatroon wordt gestructureerd door het
reliëf en de hydrografie. De meeste wegen lopen parallel aan de
valleien. Op de kamlijn loopt ook een weg. De wegen hebben soms
(begroeide) taluds en soms zijn het holle wegen. Her en der treft men
kapelletjes aan. De weinige bebouwing is verspreid over het gebied. Ze
bestaat hoofdzakelijk uit hoeves met losstaande gebouwen omringd door
een bomenrij en/of aansluitend een boomgaard. Net ten noorden van het
Helleketelbos staat een klein vakwerkhuisje nabij een boerderijtje.
Waarschijnlijk een voormalige hopast. Het is goed bewaard, past binnen
het hoppelandschap ten zuiden van Poperinge en valt op door de aparte
stijl. Recente uitbreidingen bij landbouwbedrijven doen afbreuk aan de
esthetische waarde van deze gave en herkenbare hoeves. We hebben dus een
open landschap met talrijke zichten op de omgeving en de aangrenzende
Vleterbeekvallei. Het bos accentueert de hoge ligging van dit
interfluvium. In het zuidoosten grenst deze ankerplaats aan de
ankerplaats van Vleterbeek.



Landschapswaarden
-----------------


Wetenschappelijke waarde
~~~~~~~~~~~~~~~~~~~~~~~~


De verscheidenheid van de geologische lagen geeft het onstaan aan
bronnen rond deze asymmetrische heuvel die het interfluvium vormt tussen
bekken van de Vleterbeek en de Heidebeek/Ijzer. De bronnen veroorzaken
vele steile en diep ingesneden dalhoofden rond de heuvel die overgaan in
steile valleitjes met vaak taluds aan de randen. De sterke relatie
tussen geologie en hydrografie, én de hoge gaafheid van het natuurlijke
beeksysteem (nauwelijks/geen menselijke ingrepen) bepalen de
(aard)wetenschappelijke waarde van het gebied. Lokaal komen resten voor
van hagen en houtkanten die herinneren aan het voormalige
bocagelandschap. Deze hagen en houtkanten vormen ideale biotopen voor
fauna. Het oud bos herbergt talrijke florasoorten waarbij de bosranden
de grootste soortenrijkdom hebben.

Historische waarde
~~~~~~~~~~~~~~~~~~


In de vroege middeleeuwen was het Helleketelbos een onderdeel van een
boscomplex dat zich uitstrekte van Watou tot Beselare; het huidige bos
is nog slechts een tiende van de oppervlakte in de 18de eeuw. De
perceleirng van de voormalige bospercelen verschilt van de percelen die
reeds langer in ontginning zijn. Het vakwerkhuisje (voormalige hopast)
nabij het Helleketelbos is zeer goed bewaard en vormt
industrieel-archeologisch erfgoed van de hoppestreek rond Poperinge.

Esthetische waarde
~~~~~~~~~~~~~~~~~~

Door de hoge ligging en de openheid van het
landschap heeft men een wijds zicht op de vallei van de Vleterbeek en
het Hoppeland van Poperinge. De talrijke holle wegen vormen door hun
lagere ligging tov de omgeving en door de begroeiing van de taluds een
visuele barrière die het zicht beperkt in één richting.


Sociaal-culturele waarde:



\*

Ruimtelijk-structurerende waarde
~~~~~~~~~~~~~~~~~~~~~~~~~~~~~~~~

Het reliëf en de hydrografie bepalen nog grotendeels het landgebruik
die op hun beurt grotendeels van de geologische gesteldheid afhangen.



Landschapselementen en opbouwende onderdelen
--------------------------------------------



Geomorfologie/hydrografie
~~~~~~~~~~~~~~~~~~~~~~~~~


*Microreliëf:**

 * talud


*Macroreliëf:**

 * heuvel
 * holle weg

interfluvium Vleterbeek - Heidebeek

*Hydrografische Elementen:**

 * beek


Bommelaarsbeek, Pokhanebeek

Elementen van bouwkundig erfgoed, nederzettingen en archeologie
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

*Kerkelijk erfgoed:**

 * kapel


verspreid langs de wegen; Mariakapel bij Helleketelweg


Elementen en patronen van landgebruik
~~~~~~~~~~~~~~~~~~~~~~~~~~~~~~~~~~~~~

*Lijnvormige elementen:**

 * dreef
 * houtkant
 * hagen
 * kaphaag
 * perceelsrandbegroeiing

dreef zuidoostelijke grens van de ankerplaats

*Typische landbouwteelten:**

 * hop


*Bos:**

 * naald
 * loof


bronbos

Opmerkingen en knelpunten
~~~~~~~~~~~~~~~~~~~~~~~~~


Het landelijk karakter van de ankerplaats dient maximaal behouden te
blijven waarbij visueel storende uitbreidingen bij landbouwbedrijven
dienen gebufferd te worden. De typische hoppeteelt gaat echter sterk
achteruit, maar uit histroisch oogpunt is het aan te bevelen deze te
bestendigen. Ook de restanten van het bocagelandschap dienen uit
historisch oogpunt gevrijwaard en eventueel uitgebreid. De lozing van
afvalwater in de beken heeft een storende invloed op de flora en fauna
in deze beken met een gave natuurlijke loop.

