Valleien van Itterbeek en Eetsevelderbeek van Gruitrode tot Opitter
===================================================================

:Ankerplaats ID: A70038


**Landschap**



Omschrijving
------------

In Gruitrode en Opitter ligt het brongebied van de Itterbeek, op de
overgang van het Kempens Plateau naar de Vlakte van Bocholt. Dergelijke
overgangszone wordt gekenmerkt door een eigen dynamiek. Naast een
gevarieerd bodemgebruik en waardevolle, cultuurhistorische elementen
bezit het landschap hier een erg uitgesproken reliëf. Het wordt in de
streek wel eens Klein Zwitserland genoemd. De Itter en haar zijbeken
sneden smalle valleien uit in het Kempens Plateau. Het grondwater, dat
in de ondergrondse lagen van het plateau opgeborgen zit, komt er aan de
oppervlakte in talrijke bronnen of sprinken. De eerste zijbeek van de
Itter is de Baatsbeek. Vooraleer het plateau te verlaten vloeien Itter-
en Eetsevelderbeek samen ter hoogte van de Pollismolen, waar een diepe
geul de plateaurand doorsnijdt. Het plotse hoogteverschil aan de
noordoostrand van het plateau is in feite het gevolg van de zogenaamde
Feldbissbreuk. Langs deze breuklijn in de geologische lagen kwam de
Vlakte van Bocholt gemiddeld zo’n 30 meter lager te liggen. Het is één
van de breuken op de zuidrand van de Slenk van Roermond. De laatste
zware aardbevingen langs de Feldbissbreuk zouden dateren uit de jaren
430-940. Zoals ook elders op het Kempens Plateau geven de valleien het
algemeen stramien aan waarlangs de vestigingen plaatsvonden. Het
valleigebied ligt ingesloten tussen de nederzettingen Gruitrode,
Eetseveld en Neerglabbeek. Er komen archeologica voor. Landschappelijk
vormt de Itterbeek ook de overgang tussen het landbouwgerichte
noordwesten en de Solterheide ten zuidoosten. Hoewel de oorspronkelijke
heide daar is verdrongen door naaldbossen en akkers, worden in
wegbermen, kapvlakten of brandgangen toch heiderelicten teruggevonden.
Noordwestelijk, op de Nijsenberg en de Steenberg, voeren velden en
weiden de boventoon, waartussen verspreide hoeves staan en loofbosjes
voorkomen. Houtkanten schermen tal van landbouwpercelen af. De van
oudsher gedeeltelijk beboste plateaurand geeft wijdse uitzichten op het
natter en open grasland- en akkerbouwgebied in de Vlakte van Bocholt. De
oudere akkers in de regio bezitten plaggenbodems. De eolische
dekzandpaketten zijn dunner op het plateau dan op het laagland. Vooral
op de plateaurand zijn ze het dunst en soms zelfs verdwenen. Daardoor
hebben de dekzanden zich vermengd met de onderliggende grindlagen, wat
vooral zichtbaar is op de akkers ten gevolge van het ploegen en meteen
ook het toponiem Steenberg verklaart. De oudste lagen in de ondergrond,
uit het Tertiar, liggen onder het grind, zijn zandig van structuur en
worden in enkele groeves ontgonnen. In de Kempense beekvalleien werden
van oudsher vochtige beemden als hooi- en weiland in cultuur gebracht.
Rond 1830 tot 1940 werd het merendeel van de Itterbeekvallei als
dusdanig ingenomen. Een grachtenstelsel maakte de ontwatering mogelijk.
Er kwamen ook bevloeide, zogenaamde waterbeemden voor. Volgens recent
onderzoek was dit een zeer algemene, vele eeuwen oude en door de
Kempense landbouwers toegepaste bevloeiing van grasland. Langs de Itter
werd bevloeid in Neerglabbeek en in Oppitter aan de Pollismolen. Het
hooiland aan de Pollismolen is nog een schaars voorbeeld van een goed
bewaarde, in bedden aangelegde bevloeiing op veengrond.Na de tweede
wereldoorlog vielen veel van de hooilanden in onbruik. Zij werden
aangeplant met populieren, verruigden tot rietlanden of evolueerden
terug tot elzenbroekbossen of laagvenen. De beekvalleien zijn hier
immers bijna volledig opgevuld met veenbodems. Door regelmatige
zuiveringen en deels ook door natuurlijke afzet werd de beekloop
ingedamd tussen oeverwallen. In de moerassige laagten erlangs bleef de
vervening verdergaan. Op de Vlakte van Bocholt ontbreekt dit bodemtype
volledig. De hogere valleiflanken en toppen worden ingenomen door
historisch stabiele loof- of thans ook naaldhoutbossen, met plaatselijke
overgangen van venig, voedselarm berkenbroekbos. Op de hellingen van de
valleien en langs de plateaurand gaf het landgebruik aanleiding tot de
vorming van talloze taluds en holle wegen. De oude wegverbindingen
werden uitgeschuurd door het eeuwenlang gebruik van hooiwagens en
molenkarren. In Opitter lagen niet minder dan vier watermolens: de
Rooiermolen, de Pollismolen, de Stalsmolen en de Vinckemolen, omwille
van haar ligging ook wel Kasteelmolen genoemd. Op de plaats van het
voormalige kasteeltje staat nu een recreatie- en ontmoetingscentrum.
Vlakbij ligt nog het park Itterdal, in Engelse landschapstijl, met
merkwaardige boomsoorten, een vijvercomplex en vele bloemrijke delen. In
het centrum van Opitter voert een kerkwegel van de pastorie in strakke
Maasstijl naar de gotische Sint-Trudokerk. Het ensemble van gebouwen
vormt met het kerkhof, de pastorietuin, de ommuringen en de open
pleintjes (voormalige dries) aan weerszijden een gaaf dorpszicht. In
Gruitrode vestigden zich begin 15de eeuw de Ridders van de Duitse Orde,
die er een monumentale waterburcht met kasteelhoeve in Maasstijl
uitbouwden, afhankelijk van de balije Alden Biezen. Hoewel slechts een
deel ervan overbleef en verbouwd werd, beheerst de commanderij nog
steeds op imposante wijze de Itterbeekvallei. Door haar ligging vormt
zij een centraal element in het landelijke kader van bomenrijen, bossen
en dreven tegen de valleiflanken. Hogerop in het dorpscentrum staat de
Sint-Gertrudiskerk. Het wederkerig zicht tussen beide werd begrensd door
de inplanting van een cultureel centrum aan het dorpsplein. Van belang
is ook het recreatieve aspect van het valleigebied. De golf van
weekendhuisjes met bijhorende vijvers is gelukkig over zijn hoogtepunt
heen. Minder ingrijpende, zachte recreatievormen maakten de laastste
jaren opgang. De regio is aantrekkelijk door zijn variatie aan
landschappelijk erfgoed en leent zich tot fiets- en wandeltoerisme,
waartoe verschillende routes werden uitgestippeld. Het belevingsgerichte
Pollispad bijvoorbeeld voert jong en oud doorheen de rijke afwisseling
van reliëf en begroeiing. Bijzonder tijdens een lentewandeling bezit het
elzenbroek een uitbundige voorjaarsbloei. Op het domein van de fraai
gerestaureerde en nog enig operationele Pollismolen bevinden zich verder
een bosmuseum, ecologische tuin en boomgaard.



Landschapswaarden
-----------------


Wetenschappelijke waarde:
~~~~~~~~~~~~~~~~~~~~~~~~~

Het valleigebied van de Itter- en Eetsevelderbeek ligt op de overgang
van het Kempens Plateau naar de Vlakte van Bocholt en wordt gekenmerkt
door een eigen dynamiek. Het bezit een uitgesproken reliëf en
verscheiden gradiënten (bodem, vochtigheid enz.), die aanleiding geven
tot een gevarieerde begroeiing met waardevolle vegetaties. Het plotse
hoogteverschil aan de noordoostrand van het plateau is het gevolg van de
zogenaamde Feldbissbreuk. De smal uitgesneden beekvalleien vertonen
talrijke bronnen of sprinken en zijn bijna volledig opgevuld met
veenbodems.

Historische waarde:
~~~~~~~~~~~~~~~~~~~


De beekvalleien geven het algemeen stramien aan waarlangs de
vestigingen plaatsvonden. Zij bepaalden mede het landgebruik en het
voorkomen van waardevolle cultuurhistorische elementen. Niet alleen is
de Itterbeekvallei met zijn vier watermolens rijk aan
industrieel-archeologisch erfgoed, maar aansluitend omvatten Opitter en
Gruitrode belangrijke monumenten en typische dorpszichten. In de
beekvalleien werden van oudsher vochtige beemden als hooi- en weiland in
cultuur gebracht. Er kwamen ook bevloeide, zogenaamde waterbeemden voor.
Het hooiland aan de Pollismolen is nog een schaars voorbeeld van een
goed bewaarde, in bedden aangelegde bevloeiing op veengrond. Het
eeuwenlang gebruik van hooiwagens en molenkarren gaf aanleiding tot de
vorming van taluds en holle wegen. Landschappelijk vormt de Itterbeek de
overgang tussen de Solterheide ten zuidoosten en het meer
landbouwgerichte noordwesten, waar weiden en velden de boventoon voeren,
afgewisseld met houtkanten, verspreide hoeves en loofbosjes. Op de
hogere valleiflanken en de plateaurand komen historisch stabiele loof-
of thans ook naaldhoutbossen voor.

Esthetische waarde:
~~~~~~~~~~~~~~~~~~~

De rijke afwisseling van moerassen, bossen en
bloemenrijke hooilanden in de valleien en de half-open zowel als
gesloten landschappen op de plateaudelen geven het gebied een hoge
belevingswaarde. Bijzonder tijdens een lentewandeling bezit het
elzenbroek een uitbundige voorjaarsbloei. Aantrekkelijk is hier vooral
ook het uitgesproken reliëf en de variatie aan cultuurhistorische
elementen met watermolens, holle wegen, fraaie monumenten en
dorpszichten. De plateaurand biedt verder wijdse uitzichten op de meer
open Vlakte van Bocholt.


Sociaal-culturele waarde:
~~~~~~~~~~~~~~~~~~~~~~~~~


Zachte recreatievormen maakten hier de
laastste jaren opgang. De regio is aantrekkelijk door zijn variatie aan
landschappelijk erfgoed en leent zich tot fiets- en wandeltoerisme,
waartoe verschillende routes werden uitgestippeld. Op het domein van de
fraai gerestaureerde en nog enig operationele Pollismolen bevindt zich
een bosmuseum. Vlakbij ligt het toegankelijke park Itterdal.

Ruimtelijk-structurerende waarde:
~~~~~~~~~~~~~~~~~~~~~~~~~~~~~~~~~

De plateaurand en de valleien van de Itter- en Eetsevelderbeek waren
hier bepalend voor de opbouw en organisatie van het landschap.



A. LANDSCHAPSELEMENTEN EN OPBOUWENDE ONDERDELEN
-----------------------------------------------



GEOMORFOLOGIE/HYDROGRAFIE
~~~~~~~~~~~~~~~~~~~~~~~~~

**Microreliëf:**

 * microreliëf
 * talud


o.a. oeverwallen

**Macroreliëf:**

 * macroreliëf
 * steilrand
 * markante terreinovergang
 * holle weg

o.a. noordoostrand van het Kempens Plateau

**Hydrografische Elementen:**

 * beek
 * vallei
 * meander


Itterbeek, Eetsevelder- of Wijshagerbeek, Baatsbeek, bronnen of
sprinken

**Moerassige gronden:**

 * moeras
 * veen
 * rietland


vochtige beemden

**Geologie:**

 * ontsluitingen


**Andere:**
Feldbissbreuk

ELEMENTEN VAN BOUWKUNDIG ERFGOED, NEDERZETTINGEN EN ARCHEOLOGIE
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

**Koeren en hovingen:**

 * tuin
 * park


o.a. pastorietuin Opitter, park Itterdal

**Nederzettingspatronen:**

 * nederzettingspatroon
 * dries
 * plein
 * gehucht

valleisites Gruitrode en Opitter met dorpspleinen, valleirandsites
Eetseveld en Neerglabbeek

**Kastelen, landgoederen en aanhorigheden:**

 * kasteel
 * toren
 * landgoed
 * muur
 * omheining
 * kasteelgracht


commanderij van Gruitrode

**Landbouwkundig erfgoed:**

 * hoeve
 * schuur
 * stal
 * wagenhuis


o.a. kasteelhoeve commanderij Gruitrode

**Molens:**

 * watermolen


Rooiermolen, Pollismolen, Stalsmolen, Vinckemolen of Kasteelmolen

**Kerkelijk erfgoed:**

 * kerk
 * kapel
 * pastorie


o.a. Sint-Gertrudiskerk, Sint-Trudokerk met kerkhof

**Klein historisch erfgoed:**

 * kruis


ommuringen

 **Archeologische elementen:**
o.a. industrieel-archeologisch erfgoed (watermolens)

ELEMENTEN VAN TRANSPORT EN INFRASTRUCTUUR
~~~~~~~~~~~~~~~~~~~~~~~~~~~~~~~~~~~~~~~~~

**Wegenis:**

 * weg
 * pad
 * kerkwegel


o.a. historische verbindingen tussen beemden, molens en
nederzettingen

**Waterbouwkundige infrastructuur:**

 * dijk
 * sluis
 * grachtenstelsel
 * stuw


waterbouwkundige infrastructuur in de beemden en aan de molens

ELEMENTEN EN PATRONEN VAN LANDGEBRUIK
~~~~~~~~~~~~~~~~~~~~~~~~~~~~~~~~~~~~~

**Puntvormige elementen:**

 * bomengroep
 * solitaire boom


**Lijnvormige elementen:**

 * dreef
 * bomenrij
 * houtkant
 * houtwal
 * hagen
 * knotbomenrij

**Kunstmatige waters:**

 * poel
 * vijver


**Topografie:**

 * onregelmatig


**Historisch stabiel landgebruik:**

 * permanent grasland
 * plaggenbodems
 * heide


o.a. vochtige hooi- en weilanden, bevloeid hooiland, heiderelicten

**Typische landbouwteelten:**

 * hoogstam


**Bos:**

 * naald
 * loof
 * broek
 * hakhout
 * hooghout
 * struweel


**Bijzondere waterhuishouding:**

 * ontwatering
 * vloeiweide
 * watering


bevloeid hooiland

OPMERKINGEN EN KNELPUNTEN
~~~~~~~~~~~~~~~~~~~~~~~~~

De weekendhuisjes in de beekvalleien zijn landschapsverstorend en moeten
geweerd worden. De grote golf van buitenverblijfjes is weliswaar over
zijn hoogtepunt heen, maar toch heeft de aanleg van de klassieke vijvers
zware gevolgen voor de bodemstructuur en de waterhuishouding. Het
wederkerig zicht tussen de commanderij en kerk van Gruitrode werd
begrensd door de inplanting van een cultureel centrum aan het
dorpsplein. De recente bebouwing levert geen bijdrage tot de
landschapswaarden.
