Plateau van Duisburg
====================

:Ankerplaats ID: A20059




A.TEKSTUELE Omschrijving
------------

Het plateau van Duisburg is gelegen tussen de vallei van de Voer in
het noorden en de vallei IJse-Dijle in het zuiden. Het ligt ten zuiden
van Bertem en wordt begrensd door de woonkernen van Leefdaal, Vossem,
Duisburg, Huldenberg, Loonbeek, Neerijse en Korbeek-Dijle. Het is in
hoofdzaak een open agrarisch gebied met geïsoleerde bospercelen, hier en
daar solitaire bomen en bermbegroeiing langs holle wegen en taluds.
Korter bij de valleien liggen talrijke bronnen. Centraal ligt de Brede
weg, die het tracé volgt van een voormalige Romeinse heerbaan.
Waterlopen zijn er weinig aanwezig: de Vloedgroebe ter hoogte van Vossem
en de Lange gracht ter hoogte van Duisburg. Talrijke toponiemen
verwijzen naar het landschap of het vroeger gebruik: Slangepoel,
Korbeekveld, Windbergen, Lazendelle, Overhoutveld, Zavelberg, Mosdelle,
Heide, Kwade Putten, Weeberg, Bosveld, Keerveld, Eikenveld, Builbos,
Raffelberg, Schonenboom, Korenheide. Nabij de hoeve Tersaart ligt het
Tersaartbos, daarnaast kunnen nog vermeld worden het Raffelberghof en
het Hof ten Bos. In de nabijheid van dit laatste ligt het Instituut
Ganspoel, met als kern een villa of landhuis, met bijhorend
landschapspark, dat er tussen 1860 en 1865 gebouwd werd. Tijdens het
interbellum werd er een instelling voor blinden in gevestigd. Het
plateau van Duisburg behoort tot het Brabants massief, waar in hoofdzaak
het Brusseliaan verantwoordelijk is voor het uitgesproken reliëf en het
plateaukarakter. Dit Brusseliaan is sterk watervoerend en levert het
grootste deel van het debiet van de Dijle. De structurele invloed van
deze afzetting op het huidige reliëf is onzeker en een gedetailleerde
landschapsgenetische verklaring is niet voorhanden. In de laatste
ijstijd werd het plateau bedekt met een door de wind afgezette
lössmantel. Dit gebeurde ongelijkmatig en veroorzaakte een afzwakking,
maar geen fundamentele wijziging van het tertiair reliëf. Bij de eerste
ontbossingen in het Subatlanticum hadden zich onder de bosvegetatie
grijsbruine podsolachtige bodems ontwikkeld. Bewerking en bemesting
zorgden niet alleen voor een meer brokkelige structuur, maar ook voor
een degradatie waarbij vaak de uitlogings- en aanrijkingshorizont werden
weggeërodeerd zodat het moedermateriaal - de kalkrijke löss - en soms
zelfs het tertiair aan de oppervlakte kwam. De bodemkaart vertelt ons
echter niet alles, het aanwenden van de kleiaccumulatie-horizont voor de
baksteenproductie was ook de bodemkarteerders bekend. Het opgelegde
morfogenetisch classificatiesysteem was echter niet ontworpen om bodems
te karteren waarin verstoring en menselijke invloed de hoofdfactoren
vormen. De aanwezigheid van graften dwars op de hoogtelijnen en talrijke
toponiemen zijn evenveel verwijzingen naar deze afgravingen. Immers
vanaf de 14de eeuw en vooral vanaf de 17de eeuw werd baksteen in steeds
grotere mate aangewend in de stedelijke en landelijke bouwkunst. De
productie in situ en het gebruik van veldovens was in de dorpen rond
Leuven tot een eind in de 20ste eeuw vrij algemeen. De leembodems met
een gevlekte textuur-B horizont zouden ontstaan zijn door opvulling na
het vergaan van de wortels van de vroegere loofbossen. In de
ontginningsgeschiedenis van het plateau van Duisburg kunnen inderdaad
twee zones onderscheiden worden. Het noordoostelijk deel was reeds voor
de 11de-12de eeuw bijna volledig ontgonnen en in cultuur gebracht. Het
zuidwestelijk deel dat aanleunt bij het Zoniënwoud, bleef langer bebost
en het primitief landbouwareaal was er veel beperkter. Tot in de 19de
eeuw werden er nog belangrijke oppervlakten ontbost. Het plateau bestaat
voor 87% uit landbouwgronden, bijna uitsluitend akkers, terwijl de
resterende oppervlate wordt ingenomen door bosjes, holle wegen, bermen
en graften. Inzake flora liggen de zones met de grootste
soortendiversiteit rond de bossen en de steilranden. Bodemerosie en
bodemverlies dreigen uit te groeien tot een ernstig probleem, nauw
verbonden met de waterbeheersingsproblematiek. 



Landschapswaarden
-----------------


Wetenschappelijke waarde:
~~~~~~~~~~~~~~~~~~~~~~~~~

Het plateau heeft een bijzonder waarde op geomorfologisch gebied
(diepe holle wegen, diverse typen van holle wegen, asymmetrische
colluviale dalen). Inzake flora liggen de zones met de grootste
soortendiversiteit rond de bossen en de steilranden.

Historische waarde:
~~~~~~~~~~~~~~~~~~~


Op sommige plaatsen is het Romeinse kadaster zichtbaar. De Brede Weg
was een belangrijke regionale, pre-Romeinse verbindingsweg. De
Sint-Veronakapel is een van de oudste kerken van de regio, vermoedelijk
uit de Merovingische tijd. Rond het Raffelberghof en het Tersaarthof
vertoont de veldindeling kenmerken van de hoogmiddeleeuwse ontginning
(grote blokken).

Esthetische waarde:
~~~~~~~~~~~~~~~~~~~

De schoonheid van het gebied is een gevolg van de
afwezigheid van bebouwing, het golvend soms diep ingesneden reliëf en de
diepe holle wegen en droge dalen met begroeide taluds.



C.LANDSCHAPSELEMENTEN EN OPBOUWENDE ONDERDELEN
-----------------------------------------------



GEOMORFOLOGIE/HYDROGRAFIE
~~~~~~~~~~~~~~~~~~~~~~~~~

**Microreliëf:**

 * microreliëf
 * graft
 * talud


**Macroreliëf:**

 * macroreliëf
 * holle weg

**Hydrografische Elementen:**

 * waterloop
 * beek



ELEMENTEN VAN BOUWKUNDIG ERFGOED, NEDERZETTINGEN EN ARCHEOLOGIE
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

**Koeren en hovingen:**

 * park


**Kastelen, landgoederen en aanhorigheden:**

 * landgoed


**Landbouwkundig erfgoed:**

 * hoeve
 * schuur
 * stal


**Archeologische elementen:**
sporen van voormalige Romeinse heerbaan (Brede weg)

ELEMENTEN VAN TRANSPORT EN INFRASTRUCTUUR
~~~~~~~~~~~~~~~~~~~~~~~~~~~~~~~~~~~~~~~~~

**Wegenis:**

 * weg
 * pad



ELEMENTEN EN PATRONEN VAN LANDGEBRUIK
~~~~~~~~~~~~~~~~~~~~~~~~~~~~~~~~~~~~~

**Puntvormige elementen:**

 * bomengroep


**Lijnvormige elementen:**

 * houtkant

**Topografie:**

 * historisch stabiel
 * bolle akkers


**Bos:**

 * loof



OPMERKINGEN EN KNELPUNTEN
~~~~~~~~~~~~~~~~~~~~~~~~~

Verspreide bebouwing langs dwarswegen, vooral bij Korbeek-Dijle, Vossem
en Neerijse. Camping tussen Neerijse en Huldenberg, zandgroeve nabij
Neerijse. Enkele hoeves en het Instituur Ganspoel liggen in de
afbakening.
