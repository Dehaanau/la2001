Kastelen Nieuwenhoven, Terkelen, Nieuwerkerken en Kortenbos
===========================================================

:Ankerplaats ID: A70057


**Landschap**



Omschrijving
------------

Van oudsher strekt zich ten noorden van Sint-Truiden een golvend,
Haspengouws landschap van bouw- en weilanden uit, nu veelal ingenomen
door fruitplantages, hier en daar met populieren omzoomd en afgewisseld
met uitgestrekte maar ook kleinere oude bossen. Het beschreven
landschappelijk geheel rond het centrale Nieuwenhoven wordt begrensd
door de bebouwing van naburige dorpen en wegen - waar plaatselijk (soms
omhaagde) hoogstamboomgaarden voorkomen - met een rijk en gevarieerd
erfgoed: de dorpskern van Kortenbos, de kastelen van Nieuwerkerken en
Terkelen, de hoeve Schorrebos. Nieuwenhoven was één der belangrijkste
landgoederen in de omgeving, sinds eind 13de eeuw hof van plaisantie en
zomerverblijf van de abten van Sint-Truiden. Tijdens de 18de eeuw werd
het hun vaste verblijfplaats en werd het huidig kasteel gebouwd. De
hoeve dateert uit de 17de eeuw. Na de Franse bezetting werd het domein
verkocht. In de 2de helft van de 19de eeuw volgden verbouwingen in
Engelse neogotische stijl. De bakstenen gebouwen zijn sindsdien
gegroepeerd rondom een binnenplaats die door een nieuwe vleugel in twee
werd verdeeld: ten oosten aan de herenkant de geplaveide erekoer met
rechthoekig centraal grasveld, ten westen aan de pachterskant het
gekasseide erf met mesthoop. Achter het neerhof lag de ommuurde
moestuin. Uit dezelfde periode stamt het riante park in landschappelijke
stijl, dat voordien reeds evolueerde van een geometrische aanleg tot
Engels park. Kasteel, hoeve en een deel van het park bleven privébezit,
terwijl de bossen en landerijen, doorsneden door de Kelsbeek, door de
provincie werden verworven en nu het Provinciaal Domein Nieuwenhoven
vormen. Het private gedeelte is bereikbaar via de oorspronkelijke,
westelijke toegang aan de Engelbamp. Vlakbij markeert een kapel de oude
landweg naar Nieuwerkerken. Een nieuwe toegang werd rond 1878 aangelegd
vanaf de Hasseltsesteenweg, waar ook een portierswoning werd opgericht.
De gekasseide laan slingert zich door het domein en eindigt op het
kasteelplein. Jong aangeplant als Bruine Beukendreef vormt zij nu de
ingang naar het Provinciaal Domein. De pittoreske boswachterswoning werd
als Natuureducatief Centrum ingericht. Ook andere, toenmalige
aanhorigheden, zoals de Nieuwenhovenwinning en de huidige herberg
"Moeder Lambiek" aan de Engelbamp, vertonen de neogotische inslag. Het
park rondom het kasteelcomplex, nu verwilderd en met sterk gereduceerd
padenstelsel, gaat naadloos over in de omgevende, historisch stabiele
loof- en naaldhoutbossen: Galgenbos ten noordoosten met aansluitend
Mielenbos en Mierhoopbos, Kalverbos ten oosten en Kraaienbos ten
zuidwesten. Enkele, al dan niet omhaagde, boomgaarden bleven bewaard of
werden recent gerevaloriseerd; bij sommige wordt nog een barrier
aangetroffen. Andere weilanden werden omgezet in laagstamplantages of
populierenaanplantingen. Een grasveld bij het kasteel bleef als open
plek bewaard evenals doorzichten ten noorden en oosten. De van oost naar
zuid opeenvolgende vijvers zijn gedeeltelijk verland. Oudere grachten,
restanten van een rotscascade maar ook een dichtgemetselde ijskelder
zijn in het reliëf zichtbaar. Bij de verkoop aan de Provincie werden
sommige onderdelen van het park doorsneden door de nieuwe
eigendomsgrens. Van het kasteel van Terkelen in het zuiden rest thans
slechts een begin 16de eeuwse, ronde hoektoren, die als folly in het
omgevende landschapspark bleef staan. Het pittoreske park aan
weerszijden van de oude kasteelgracht - ongeveer 14 ha groot - is
dendrologisch waardevol. Een noordoostelijk lopend pad verbindt een
langgerekte sliert bosjes. Vanaf de Engelbamp vertrekt een eikendreef,
gedubbeld met een meidoornhaag en een jonge aanplant van beuk, naar het
voormalig kasteel en de dienst- en hoevegebouwen, nu in gebruik als
fruitbedrijf. Vlakbij komen de restanten van de voormalige moestuin,
verschillend hekwerk en een dienstgebouwtje met fazantenkwekerij voor.
Op de Schorrebosberg in het westen staat de hoeve Schorrebos, een
gesloten geheel uit 18de-19de eeuw rond een rechthoekig, gekasseid erf.
Eromheen liggen de restanten van een herenboerenparkje, een ommuurde
moestuin en een grote, deels omhaagde boomgaard. Van de ten noorden
lopende Kelsbeek vertrekt een rechte kanaalvormige vijver, die eindigt
op ronde waterbekkens, afgeboord met bomenrijen. In de noordwestelijke
buurgemeente Nieuwerkerken ligt het gelijknamige kasteel aan de rand van
het dorp tegen recent bebouwde verkavelingen. Het is een gesloten en
omgrachte hoeve uit de 17de en 18de eeuw. Een oprijlaan met kapel
erlangs verbindt het indrukwekkend geheel met de straat. In de nabijheid
worden de landbouwpercelen en verderop ook de loop van de Raasbeek
begrensd door bomenrijen, houtkanten en een enkel bosje. Oostelijk tegen
Nieuwenhoven is het druk bezochte Kortenbos als bedevaartsoord ontstaan
langs de weg naar Hasselt. De barokke basiliek van
Onze-Lieve-Vrouw-Hemelvaart, het kasteel met bijhorend parkbos, de
pastorie aan de overzijde van de Hasseltsesteenweg, de hoeves en hun
landerijen zijn bepalend voor het straatbeeld en het omgevende
landschap. Het kasteel ontstond uit het voormalig pelgrimshotel 'De
groeten engel', later door de abdij van Averbode ingericht als
rectoraat. Thans vormt het een complex geheel van gebouwen rond een
gekasseide binnenplaats. Erachter ligt een tuin - met paviljoen - die
aansluit bij het oudere landschapspark met vijver en bos. Het middelste
van de drie onderling verbonden bospaden liep eertijds noordwestelijk
door in een bos aan de overzijde van de straat. De imposante, 18de
eeuwse vierkanthoeve Kasselaar langs de Kozenstraat is vergezeld van een
herenboerenparkje met grasveld en bomengordel.



Landschapswaarden
-----------------


Wetenschappelijke waarde
~~~~~~~~~~~~~~~~~~~~~~~~


Het kasteelpark Terkelen - ongeveer 14 ha groot - is dendrologisch
waardevol omwille van zijn variatie aan vaak monumentale bomen.

Historische waarde
~~~~~~~~~~~~~~~~~~


Van oudsher strekt zich ten noorden van Sint-Truiden een golvend,
Haspengouws landschap van bouw- en weilanden uit, afgewisseld met
uitgestrekte maar ook kleinere historische bossen en met een gevarieerd
bouwkundig erfgoed: Nieuwenhoven als voormalig abtenverblijf en één der
belangrijkste landgoederen in de omgeving, de dorpskern van het
bedevaartsoord Kortenbos, de kastelen van Nieuwerkerken en Terkelen, de
hoeve Schorrebos e.a. - elk met zijn respectieve aanhorigheden.
Traditioneel komen rond de bebouwing hoogstamboomgaarden voor.

Esthetische waarde
~~~~~~~~~~~~~~~~~~

De landelijke omgeving vormt een rijk geheel met
een variatie aan pittoresk bouwkundig erfgoed en stukken landschap van
verscheiden aard, waarin kleine zowel als uitgestrekte bossen een
hoofdrol spelen.


Sociaal-culturele waarde:



Kasteel, hoeve en een deel van het park
Nieuwenhoven bleven privébezit, terwijl de bossen en landerijen
grotendeels door de provincie werden verworven en nu het Provinciaal
Domein Nieuwenhoven vormen. De voormalige boswachterswoning werd er als
Natuureducatief Centrum ingericht. Het oostelijk tegen Nieuwenhoven
gelegen Kortenbos is een druk bezocht bedevaartsoord.

Ruimtelijk-structurerende waarde
~~~~~~~~~~~~~~~~~~~~~~~~~~~~~~~~

Het landschappelijk geheel rond het centrale en eertijds invloedrijke
Nieuwenhoven wordt voornamelijk beheerst door de uitgestrekte bossen
temidden van een overwegend agrarische omgeving.



Landschapselementen en opbouwende onderdelen
--------------------------------------------



Geomorfologie/hydrografie
~~~~~~~~~~~~~~~~~~~~~~~~~


**Microreliëf:**

 * microreliëf
 * talud


**Macroreliëf:**

 * macroreliëf
 * holle weg

golvend reliëf

**Hydrografische Elementen:**

 * beek


Kelsbeek, Raasbeek

Elementen van bouwkundig erfgoed, nederzettingen en archeologie
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

**Koeren en hovingen:**

 * tuin
 * park
 * hof


hoeves Kasselaar en Schorrenbos, kastelen Kortenbos, Nieuwenhoven,
Nieuwerkerken, Terkelen

**Nederzettingspatronen:**

 * nederzettingspatroon

Kortenbos, ontstaan als bedevaartsoord langs de weg naar Hasselt

**Kastelen, landgoederen en aanhorigheden:**

 * kasteel
 * toren
 * boswachterswoning
 * landgoed
 * muur
 * omheining
 * ijskelder
 * kasteelgracht


kastelen Kortenbos, Nieuwerkerken, Nieuwenhoven, T

**Landbouwkundig erfgoed:**

 * hoeve
 * schuur
 * stal
 * wagenhuis


o.a. hoeves Kasselaar en Schorrebos, kasteelhoeves Nieuwenhoven,
Nieuwerkerken, Terkelen

**Kerkelijk erfgoed:**

 * kerk
 * kapel
 * pastorie


o.a. basiliek Onze-Lieve-Vrouw-Hemelvaart

**Klein historisch erfgoed:**


o.a. barriers, hekwerk, muren

 **Andere:**
o.a. tuinpaviljoenen

Elementen van transport en infrastructuur
~~~~~~~~~~~~~~~~~~~~~~~~~~~~~~~~~~~~~~~~~

**Wegenis:**

 * weg
 * pad


bos- en parkpaden en -wegen

Elementen en patronen van landgebruik
~~~~~~~~~~~~~~~~~~~~~~~~~~~~~~~~~~~~~

**Puntvormige elementen:**

 * bomengroep
 * solitaire boom


**Lijnvormige elementen:**

 * dreef
 * bomenrij
 * houtkant
 * hagen

**Kunstmatige waters:**

 * vijver


o.a. parkvijvers, kanaalvormige vijver met waterbekkens aan de hoeve
Schorrebos

**Topografie:**

 * onregelmatig


**Historisch stabiel landgebruik:**

 * permanent grasland


grasland onder boomgaarden of populierenaanplantingen

**Typische landbouwteelten:**

 * hoogstam


**Bos:**

 * naald
 * loof
 * hooghout
 * struweel


kleinere, verspreide (park)bossen zowel als uitges

Opmerkingen en knelpunten
~~~~~~~~~~~~~~~~~~~~~~~~~


De landelijke omgeving wordt begrensd door de uitdeinende bebouwing van
naburige dorpen en wegen. De recente bebouwing levert geen bijdrage tot
de landschapswaarden. Het bodemgebruik wordt reeds in grote mate
gekenmerkt door de nog steeds uitbreidende laagstammige fruitplantages.


