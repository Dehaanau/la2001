Argendaalbos en Bellegembos
===========================

Anker ID: A30043
----------------

**Landschap**

--------------

A. LANDSCHAPSELEMENTEN EN OPBOUWENDE ONDERDELEN
-----------------------------------------------

--------------

GEOMORFOLOGIE/HYDROGRAFIE
~~~~~~~~~~~~~~~~~~~~~~~~~

**Microreliëf:**

 * graft
 * talud


valleiranden en langs hellingen

**Macroreliëf:**

 * heuvel
 * holle weg

interfluviale kam

**Hydrografische Elementen:**

 * beek
 * vallei


beken en droge valleien stroomopwaarts bronnen

ELEMENTEN VAN BOUWKUNDIG ERFGOED, NEDERZETTINGEN EN ARCHEOLOGIE
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

**Koeren en hovingen:**

 * hof


Argendaalhof

**Kastelen, landgoederen en aanhorigheden:**

 * kasteel


Argendaal

**Landbouwkundig erfgoed:**

 * hoeve


hoeves ten noordwesten van bos vrij gaaf

**Kerkelijk erfgoed:**

 * kapel



ELEMENTEN VAN TRANSPORT EN INFRASTRUCTUUR
~~~~~~~~~~~~~~~~~~~~~~~~~~~~~~~~~~~~~~~~~

ELEMENTEN EN PATRONEN VAN LANDGEBRUIK
~~~~~~~~~~~~~~~~~~~~~~~~~~~~~~~~~~~~~

**Lijnvormige elementen:**

 * dreef
 * bomenrij
 * houtwal
 * knotbomenrij

toegangsdreef kasteel; langs perceelsranden

**Bos:**

 * loof



OPMERKINGEN EN KNELPUNTEN
~~~~~~~~~~~~~~~~~~~~~~~~~

In het Bellegembos is een woonpark aanwezig waarbij het bebost karakter
gehandhaafd dient te blijven om de interfluviale kam te benadrukken en
om de storende invloed van de bebouwing te bufferen. Rond de
St-Augustinuskapel is recent een zendmast gebouwd en aan de andere kant
van de straat een waterreservoir. De mast valt behoorlijk op in het
landschap in tegenstelling met het reservoir. Langs de N50 rukt de
bebouwing alsmaar verder op. Op die manier wordt het gebied ruimtelijk
meer geïsoleerd van de oostelijke kant van het gebied. De westelijke
helft wordt ontsierd door een bovengrondse hoogspanningsleiding.

--------------

B.landschapswaarden
-------------------

Wetenschappelijke waarde:
De topzone ligt op de waterscheidingskam tussen Leie- en
Scheldebekken en ligt wegens de bodemgesteldheid reeds lang onder bos.
Het Bellegem- en Argendaalbos herbergen een grote verscheidenheid in
flora en fauna waarbij het Bellegembos een rijke en waardevolle
voorjaarsflora heeft. Door de geologische opbouw van het gebied komt
stuwwater, bronnen en droge valleien voor.
Historische waarde:
De huidige bossen vormen de restanten van een bos dat overeenkomt met
een bos dat op de Oostenrijkse Kabinetskaart vermeld is, en dat ook in
18de eeuw bebost was. Het Bellegembos had een grotere oppervlakte. Het
Argendaalkasteel en -hof zijn overblijfsels van de heerlijkheid van
Argendaele.
Esthetische waarde: Door de hoge ligging heeft men vergezichten naar
Scheldevallei. Het gesloten boscomplex op de hoogste gedeelten en op de
steile hellingen valt op in het open landschap met grote regelmatige
percelen en verspreide bebouwing. De perceelsrandbegroeiing bij
weilanden accentueert de valleien.
Sociaal-culturele waarde : \*
Ruimtelijk-structurerende waarde:
De bebossing accentueert deze top en de interfluviale kam. Verder
vormen de geologie (bodem) en reliëf belangrijke structurerende
elementen voor bos, voor hydrografie, en voor het gebruik als
landbouwland.

--------------

C.TEKSTUELE Omschrijving
------------------------

Deze ankerplaats ligt ten zuidoosten van Bellegem (gem. Kortrijk). Ze
wordt in het westen begrensd door de N50 Kooigem-Kortrijk, in het
noorden door de lintbebouwing vanuit Bellegem, in het oosten door een
weg die evenwijdig aan de N50 loopt, en in het zuiden door een gedeelte
van het woonpark bij Bellegembos. Het landschap wordt grotendeels
gestructureerd door het reliëf en de bodemgesteldheid/geologie. De
ankerplaats bevindt zich op de noordwestelijke helling van het
Schelde-Leie-interfluvium. Hier ontspringen enkele beekjes door de
geologische opbouw van de heuvel. Op de top en de hoogste gedeelten
bedekt kwartaire zandleem de tertiaire formatie van Gent. Langs de
hellingen ligt een dunne leemlaag die lokaal afwezig is; daar dagzoomt
het tertiair substraat. Onder de formatie van Gent ligt de zandige
formatie van Tielt boven de kleiige formatie van Ieper. Door de dunne
kwartaire bedekking en door de kleiige tertiaire lagen komt stuwwater
voor. De zandige formatie van Tielt is een waterhoudende laag die rust
op de kleiige formatie van Ieper. Waar de kwartaire bedekking het
toelaat of waar ze afwezig is, ontstaan bronniveau’s. De valleien zelf
lopen stroomopwaarts van de bron verder zonder beek en zijn dus ontstaan
tijdens vroegere periodes. In de valleien en langs de steilere hellingen
komen vaak taluds (al dan niet met houtkant) en graften voor. Het bos
bevindt zich op marginale landbouwgronden door de dunne Kwartaire
bedekking en door het stuwwater. De boscomplexen zijn vermeld op de
kabinetskaart van graaf de Ferraris; het toenmalige Bellegembos was
groter dan het huidige. Deze bossen hebben een grote verscheidenheid aan
vegetatie en avifauna. Bellegembos herbergt tevens een zeer rijke en
gevarieerde voorjaarsflora. De bovenste gedeelten van de valleien worden
meestal als weiland gebruikt dat verder stroomafwaarts overgaat in
akkerland. Rond de weilanden is nog veel perceelsrandbegroeiing aanwezig
zoals knotbomenrijen (met ondergroei van struiken), houtkanten (soms op
taluds), opgaande bomenrijen,…. De rest van het gebied wordt als
akkerland gebruikt; het zijn vrij grote en regelmatige percelen. Het
kasteel van Argendaal, met een dreef als toegangsweg, is een restant van
de heerlijkheid van Argendaal en rond het kasteel vallen de percelen op
door hun grootte. Het Argendaalhof vormt een behoorlijke blikvanger door
de afwezigheid van omringende bossen en door de ligging op een hoogte.
De hoeves ten noordwesten van de bossen zijn nog gaaf en passen door hun
gaafheid en herkenbaarheid in het landschap. In de ankerplaats lopen
slechts enkele smalle aardewegen en paden. Vanop de kamlijn heeft men
vergezichten naar de Schelde- en de Leievallei toe.
