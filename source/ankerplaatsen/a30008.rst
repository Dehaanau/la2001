Keignaertkreek en Zoute Kreek
=============================

:Ankerplaats ID: A30008




A.TEKSTUELE Omschrijving
------------

Deze ankerplaats grenst aan ankerplaats A300N Zwaanhoek en bevat twee
krekenstelsels: de Keignaertkreek én de Zoute- en Sluiskreek. Ze ligt
ten westen van de bebouwing van Zandvoorde (gem. Oostende), ten noorden
van het kanaal Plassendale-Nieuwpoort en ten oosten van de dijk tussen
Snaaskerke (gem. Gistel) en Stene (gem. Oostende). Het landschap wordt
gestructureerd door de kreken en de aangrenzende komgronden. De
Keignaertkreek, Zoute kreek en Sluiskreek zijn ontstaan tijdens de
overstromingsfase rond het beleg van Oostende aan het begin van de 17e
eeuw doordat de duinen ten oosten van Oostende doorgestoken geweest
zijn. Door periodieke overstroming werd een dunne kleilaag afgezet op de
vroegere getijde-afzettingen. Na het beleg van Oostende polderde men de
overstroomde delen terug in, maar om de havengeul open te houden had men
zgn. spoelpolders nodig om voldoende waterdynamiek te garanderen (zoniet
zou de geul verzanden). Momenteel staan de kreken niet meer in
rechtstreekse verbinding met de zee. Nabij de kreken en hun uitlopers
komt eerder grasland (meestal weiland) voor, in de komgronden eerder
akkerland. Waar weiland vlakbij de kreek ligt, is er rond de oever een
vertrappelingszone die voor flora zeer waardevol is. Langs de kreek
komen rietkragen/ rietland voor. Akkerbouw langs de kreek is zeer nefast
voor het profiel van de oever en voor de oevervegetatie. In het
krekengebied komen nog enkele bomenrijen voor (langs perceelsranden en
langs wegen). Langs de oever van de kreek komen hier en daar struiken
voor. In deze ankerplaats lopen heel weinig verharde wegen; het is aan
te bevelen dit te behouden. De half verharde wegen lopen veelal dood op
een landbouwperceel of aan een gebouw. De Grote Keignaert, Zoute en de
Sluiskreek bevatten brakwater wat een typische flora met zich meebrengt.
Daarenboven bezitten de uitgestrekte watervlakken van de kreken nog een
natuurlijk oeverprofiel met typische rietvegetatie die van groot belang
is voor de avifauna. De grote wateroppervlakken geven een grote
esthetische waarde aan het gebied. Vlakbij de Zoute Kreek ligt nog een
antitankgracht. Naast enkele waardevolle boerderijen (zoals Hagebrug
langs Plassendalekanaal) zit in deze ankerplaats heel wat bebouwing die
landschappelijk van weinig belang is. De meeste gebouwen bestaan uit
slechts twee verdiepen en zijn laag en klein. In het oosten grenst deze
ankerplaats aan Zandvoorde en aan ankerplaats A300N Zwaanhoek. De
verbinding met deze ankerplaats is van groot belang als ecologische
corridor en omwille van de typologische eenheid van beide ankerplaatsen.
De bebouwing van Zandvoorde, die vlakbij de kreek staat, verstoort het
zicht op de kreek en doet afbreuk aan de belevingswaarde. De bebouwing
vanuit Zandvoorde dijt uit in de richting van het Plassendalekanaal; om
de verbinding tussen de ankerplaatsen te behouden dient men deze
lintvormige woonuitbreiding te beperken. Zandvoorde is ontstaan op een
zandige kreekruggrond en is oorspronkelijk een lintvormige nederzetting.
Maar het lintvormig karakter is reeds dermate aangetast door nieuwe
bebouwing dat de corridorverbinding tussen de ankerplaatsen belangrijker
is. Ter hoogte van de verbinding ligt een horeca-zaak met
groenbeplanting errond die echter storend ervaren wordt. In het zuiden
wordt de ankerplaats begrensd door het Plassendalekanaal. De oevers
hiervan liggen boven het oppervlak van de polder zelf en vormen op die
manier een scherpe grens voor het gebied. Op enkele plaatsen staan er
bomen langs het kanaal die deze grens nog beter accentueren. De oude
spoorlijn naar Torhout doorsnijdt het gebied in het westen. Vanop de
spoorwegtalud heeft men een prachtig uitzicht op de omgeving. Dankzij de
drogere condities op deze talud staat hier een afwijkende flora t.o.v.
de flora in de natte poldergronden. 



Landschapswaarden
-----------------


Wetenschappelijke waarde
~~~~~~~~~~~~~~~~~~~~~~~~

Brakwaterkreken met rietoevers met een grotendeels bewaard natuurlijk
profiel en aanliggende rietgraslanden. Het voorkomen van zeldzame
plantensoorten wijst op een hoge floristische waarde. Het open water en
de uitgebreide rietkragen zijn van groot belang voor o.a. de avifauna.

Historische waarde
~~~~~~~~~~~~~~~~~~


Ongewijzigde toestand van de kreken sinds de vorming in de 17de eeuw.
Kreken refereren aan het beleg van Oostende (17e eeuw) en aan de latere
havenontwikkeling.

Esthetische waarde
~~~~~~~~~~~~~~~~~~

De hoge graad van natuurlijkheid, de
uitgestrektheid van de watervlakken en het zicht op de weidse
poldervlakte geven deze ankerplaats een hoge esthetische waarde. Zeer
weinig wegen versnijden het gebied.

Ruimtelijk-structurerende waarde
~~~~~~~~~~~~~~~~~~~~~~~~~~~~~~~~

De verhoogde spoorwegberm doorsnijdt het gebied en vormt een visuele
begrenzing van de open ruimte. Het kanaal vormt eveneens een visuele
begrenzing van de open ruimte door de begeleidende bomenrij.



C.LANDSCHAPSELEMENTEN EN OPBOUWENDE ONDERDELEN
-----------------------------------------------



GEOMORFOLOGIE/HYDROGRAFIE
~~~~~~~~~~~~~~~~~~~~~~~~

**Microreliëf:**

 * microreliëf


**Hydrografische Elementen:**

 * kreek


Grote en Kleine Keignaert, Sluis- en Zoute kreek; geleden, Oude
Straatkreek

**Moerassige gronden:**

 * rietland


langs oevers van kreken en geleden

ELEMENTEN VAN BOUWKUNDIG ERFGOED, NEDERZETTINGEN EN ARCHEOLOGIE
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

**Landbouwkundig erfgoed:**

 * hoeve


**Militair erfgoed:**


antitankgracht en restanten van verdedigingssites

ELEMENTEN VAN TRANSPORT EN INFRASTRUCTUUR
~~~~~~~~~~~~~~~~~~~~~~~~~~~~~~~~~~~~~~~~~

**Spoorweg:**

 * verlaten spoorweg

spoorlijn Oostende-Torhout; nu fiets- en wandelpad

**Waterbouwkundige infrastructuur:**

 * kanaal
 * dijk
 * sluis
 * grachtenstelsel


kan. Plassendale-Nieuwpoort

ELEMENTEN EN PATRONEN VAN LANDGEBRUIK
~~~~~~~~~~~~~~~~~~~~~~~~~~~~~~~~~~~~~

**Lijnvormige elementen:**

 * bomenrij

bomenrijen langs kanaal en dijken

**Topografie:**

 * onregelmatig



OPMERKINGEN EN KNELPUNTEN
~~~~~~~~~~~~~~~~~~~~~~~~

Langs het kanaal dreigtde oprukkende industrie en bebouwing het zicht
van het kanaal op het gebied te verhinderen en vice versa. Heel wat
recentere bebouwing is van weinig landschappelijk belang. De geringe
bebouwingsdichtheid dient gerespecteerd te blijven. De verbinding met
ankerplaats Zwaanhoek is zeer klein en dient behouden. Oprukkende
lintbebouwing vanuit Zandvoorde bedreigt de verbinding tussen beide
ankerplaatsen en het zicht van de weg naar het gebied.
Niet-grondgebonden landbouw hoort niet thuis in dit hsitorisch
polderlandschap.
