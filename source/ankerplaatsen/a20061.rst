Broekelei
=========

:Ankerplaats ID: A20061




A.TEKSTUELE Omschrijving
------------

De Broekelei is gelegen tussen Keerbergen en Rijmenam, ten noorden van
de Dijle. Langs de benedenlopen van Dijle, Demer en Laak (een oude
Demerbedding) en langs de Leibeek tussen Wijgmaal en Hever (een oude
Dijlebedding) komen op regelmatige afstanden bochtige stroken vochtig of
venig alluvium voor, die zeer waarschijnlijk als 'fossiele' meanders
moeten beschouwd worden. Zij zijn inzake afmetingen en straal duidelijk
te onderscheiden van de talrijke vrije meanders die in een vrij recent
verleden van de Demer en de Dijle werden afgesneden. De Broekelei is een
fossiele meander, gevormd door de Dijle, hetgeen zich zowel in de
topografie als in de bodemgesteldheid laat merken. Het noordelijk talud
(stootoever) werd gevormd door een afslag van stuifzanden en bestaat uit
lichte zandleem. Aan de binnenzijde van de meander werden stroken licht
zandig leem en lemig zand afgezet rond een kern van droge, door erosie
gespaarde stuifzandgronden, een donk die het toponiem Duivebergen
draagt. De dalweg van de meander bestaat uit zeer natte kleibodems. Deze
wordt ontwaterd door de Spuibeek, die ten zuidwesten van de Broekelei in
de Dijle uitmondt. Volgens een kaart uit 1703 was de abdij van
Grimbergen tijdens het Ancien Régime de belangrijkste grondbezitter in
het gebied. Dit was het resultaat van een schenking in de 12de eeuw door
de heren van Grimbergen en Keerbergen. Op het einde van de 18de eeuw is
er in de Broekelei nog geen bebouwing, opde centrale donk ligt een
loofbos van ongeveer 12 ha. De droge stroken zandleem en lemig zand die
de donk omsluiten, worden ingenomen door kleine akkers, die met
houtkanten of hagen omgeven zijn. De natte kleibodems bestaan uit open
beemden. De Duivebergenstraat, die het Munninckhof verbindt met de kern
van het gebied, is de belangrijkste ontsluitingsweg voor het gebied. Op
het terrein Kerkebergen, een tweede donk in het zuiden van het gebied,
buiten de meander, stond tot op het einde van de 16de eeuw de kerk en de
oudste bewoningskern van Keerbergen, het is nu een heidegebied. In de
periode tussen 1775 en 1850 ondergaat het landschapsbeeld in de regio
ingrijpende wijzigingen, in het bijzonder de bebossing van de
uitgestrekte heidevelden op de stuifzandruggen. In de Broekelei valt er
ogenschijnlijk weinig verandering te bespeuren. Enkele percelen op de
natte bodems langs de Spuibeek werden blijkbaar in bos omgezet. Het
voorkomen van diverse putten wijst er op dat er nog op bescheiden schaal
turf werd ontgonnen, hetgeen niet alleen op basis van toponiemen zoals
Moerputten kan afgeleid worden, maar ook uit archiefmateriaal blijkt.
Ook commerciële teelten zoals vlaswinning kwamen in de Broekelei aan
bod. Bij het begin van de 20ste eeuw is het bos op de centrale donk voor
de helft verdwenen en heeft plaats gemaakt voor een drietal kleine
hoeves met bijhorend labeurland, een verschuiving die mogelijk een
gevolg is van de veralgemening van de aspergeteelt en andere intensieve
teelten in de regio. De bebossing van de natte kleibodems langs de
Spuibeek heeft zich verder uitgebreid. Veertig jaar later is het
centrale bos helemaal verdwenen, als het ware uitgezwermd naar de natte
gronden in de periferie, een evolutie die ongetwijfeld verband houdt met
de teloorgang van de traditionele beemdlandbouw en de oprukkende
populierencultuur op voormalige hooilanden. Vanaf het einde van de jaren
50 verschijnt er ook residentiële bebouwing op de centrale donk, die
zich in de loop van de daaropvolgende jaren binnen het kader van het
gewestplan verder zal uitbreiden. Het zeer complexe landschap heeft een
rijke verscheidenheid aan structureel sterk verschillende vegetaties die
soms zeldzaam zijn. Deze duiken vooral op in de zure laagveenmoerassen
van de stootoeverzone, waar het meanderalluvium in direct contact staat
met de stuifzandrug. Waardevolle heiderelicten komen voor in het zuiden
van het gebied. De gevarieerde begroeiing, de sterk versneden bosrand,
de talrijke bomenrijen op de kavelgrenzen en het voorkomen van
bloemrijke graslanden tussen de beboste percelen maken het gebied ook op
ethetisch vlak zeer aantrekkelijk. 



Landschapswaarden
-----------------


Wetenschappelijke waarde
~~~~~~~~~~~~~~~~~~~~~~~~


De Broekelei is een fossiele meander, gevormd door de Dijle, hetgeen
zich zowel in de topografie als in de bodemgesteldheid laat merken. Met
meer dan 400 soorten vaatplanten op minder dan één vierkante kilometer
mag van een uitzonderlijk rijke flora gesproken worden. In het gebied
komen bovendien een aantal zeldzame plantesoorten voor die indicatief
zijn voor min of meer voedselarme milieus.


Esthetische waarde
~~~~~~~~~~~~~~~~~~

De gevarieerde begroeiing, de sterk versneden
bosrand, de talrijke bomenrijen op de kavelgrenzen en het voorkomen van
bloemrijke graslanden tussen de beboste percelen maken het gebied zeer
aantrekkelijk.


C.LANDSCHAPSELEMENTEN EN OPBOUWENDE ONDERDELEN
--------------------------------------------



Geomorfologie/hydrografie
~~~~~~~~~~~~~~~~~~~~~~~~~


*Microreliëf:**

 * microreliëf
 * talud


*Macroreliëf:**

 * rivierduin

*Hydrografische Elementen:**

 * waterloop
 * beek
 * meander
 * oude rivierarm


*Moerassige gronden:**

 * moeras



Elementen van bouwkundig erfgoed, nederzettingen en archeologie
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

*Nederzettingspatronen:**

 * nederzettingspatroon

*Landbouwkundig erfgoed:**

 * hoeve
 * schuur
 * stal



Elementen van transport en infrastructuur
~~~~~~~~~~~~~~~~~~~~~~~~~~~~~~~~~~~~~~~~~

*Wegenis:**

 * weg
 * pad


*Waterbouwkundige infrastructuur:**

 * grachtenstelsel



Elementen en patronen van landgebruik
~~~~~~~~~~~~~~~~~~~~~~~~~~~~~~~~~~~~~

*Puntvormige elementen:**

 * bomengroep


*Lijnvormige elementen:**

 * bomenrij

*Kunstmatige waters:**

 * poel
 * vijver


*Bos:**

 * loof



Opmerkingen en knelpunten
~~~~~~~~~~~~~~~~~~~~~~~~~


Residentiële bebouwing (verkaveling) in het centrale deel.
