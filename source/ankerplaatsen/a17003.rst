Abdij en bos van Averbode en Gerhagen
=====================================

Anker ID: A17003
----------------

**Landschap**

--------------

A. LANDSCHAPSELEMENTEN EN OPBOUWENDE ONDERDELEN
-----------------------------------------------

--------------

GEOMORFOLOGIE/HYDROGRAFIE
~~~~~~~~~~~~~~~~~~~~~~~~~

**Microreliëf:**

 * microreliëf


**Macroreliëf:**

 * macroreliëf
 * heuvel
 * landduin
 * holle weg

o.a. Houterenberg, Weefberg, Zandberg

**Hydrografische Elementen:**

 * beek
 * vallei


o.a. Gerhagenloop, Heideloop

**Moerassige gronden:**

 * ven


o.a. Pinnekenswijer

**Geologie:**

 * ontsluitingen


**Andere:**
stuifzand

ELEMENTEN VAN BOUWKUNDIG ERFGOED, NEDERZETTINGEN EN ARCHEOLOGIE
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

**Koeren en hovingen:**

 * tuin
 * park


abdijtuin, Mariapark

**Landbouwkundig erfgoed:**

 * hoeve
 * schuur
 * stal
 * wagenhuis


o.a. abdijhoeve, Bierhoeve, De Eik

**Molens:**

 * windmolen


o.a. Oude Molen (Achterheide), restanten Oude Molen (Houterenberg)

**Militair erfgoed:**

 * schans


Gerhagenschans

**Kerkelijk erfgoed:**

 * kerk
 * kapel
 * abdij
 * klooster
 * pastorie


o.a. abdij van Averbode, Mariapark, kapel Onze-Lieve-Vrouw van Zeven
Weëen

**Klein historisch erfgoed:**


o.a. graven van Ernest Claes en Armand Boni, muren, poorten

ELEMENTEN VAN TRANSPORT EN INFRASTRUCTUUR
~~~~~~~~~~~~~~~~~~~~~~~~~~~~~~~~~~~~~~~~~

**Wegenis:**

 * weg
 * pad


straalvormig patroon rond centrale abdij

ELEMENTEN EN PATRONEN VAN LANDGEBRUIK
~~~~~~~~~~~~~~~~~~~~~~~~~~~~~~~~~~~~~

**Puntvormige elementen:**

 * bomengroep
 * solitaire boom


**Lijnvormige elementen:**

 * dreef
 * bomenrij
 * houtkant
 * hagen

**Kunstmatige waters:**

 * vijver


**Topografie:**

 * onregelmatig


**Historisch stabiel landgebruik:**

 * plaggenbodems
 * heide


**Typische landbouwteelten:**

 * hoogstam


**Bos:**

 * naald
 * loof
 * hooghout
 * struweel


o.a. Averbodebos, Averbodeheide, Houterenberg, Nac

OPMERKINGEN EN KNELPUNTEN
~~~~~~~~~~~~~~~~~~~~~~~~~

Het landschap heeft plaatselijk erg te leiden onder de hoge
recreatiedruk. De recente bebouwing levert geen bijdrage tot de
landschapswaarden.

--------------

B.landschapswaarden
-------------------

Wetenschappelijke waarde:
Het landschap strekt zich uit tussen de getuigenheuvels die hier als
uitlopers van het Hageland aanwezig zijn, op de overgang naar de Kempen.
Dergelijk overgangsgebied wordt gekenmerkt door een eigen dynamiek. Het
voorkomen van verschillende reliëfelementen en gradiënten (bodem,
vochtigheid enz.) zijn de basis voor landschappelijke verscheidenheid
met bossen, graslanden, heiderelicten, duin- en stuifzandvegetaties,
lineaire landschapselementen, struwelen, vennen, vijvers enz.
Historische waarde:
De abdij speelde een zeer belangrijke rol bij de ontginning en
ondersteuning van de landbouw en veeteelt in de omgeving. Gesticht in
1134-35 kende zij een grote bloeitijd en belangrijke uitbreidingen
gedurende de 14de zowel als de 17-18de eeuw. De abdij was reeds vanaf de
18de eeuw één van de pioniers om de aanvankelijke loofbossen en heide om
te vormen naar naaldbossen. De omgeving is de laatste eeuwen nog weinig
gewijzigd en thans gaaf herkenbaar als een samenhangend geheel waarin
een straalvormig patroon van paden en wegen de centrale abdij verbindt
met de dorpen, hoeves, kapellen en bossen. Het gebied rond Gerhagen werd
tot de 19de eeuw ingenomen door heide, waarna pas bebossingen met
naaldhout volgden. Het wordt in het zuiden gedomineerd door de
Houterenberg met een kleinschalig landschap van op de top historisch
stabiele naald- en loofbossen, struwelen, heiderelicten, stuifzanden,
holle wegen en plaggenbodems op voormalige akkers. Behalve de restanten
van een bakstenen Oude Molen aan de Houterenberg is er op de Molenberg
in Achterheide een gelijknamige, houten windmolen van het
bovenkruiertype. Ten oosten ligt de site van de Gerhagenschans.
Esthetische waarde: De barokke abdijkerk, het gotische poortgebouw in
diestiaanzandsteen en de overige gebouwen die werden opgetrokken in rode
en afwisselend witte baksteen, vormen een schilderachtig geheel in de
bosrijke omgeving. De aanwezigheid van hoeves en kapellen in de omgeving
hangt daarmee nauw samen. In Gerhagen biedt de uitkijktoren op de
Zandberg zichten op de omgeving.
Sociaal-culturele waarde : De abdij van Averbode is nog steeds een
belangrijk klooster, dat o.a. functies vervult op gebied van bezinning,
pastoraal en cultuur. Kerk en voorplein zijn voor het publiek
toegankelijk. Gerhagen wordt beheerd met het oog op zachte recreatie.
Plaatselijk zijn zones voor sportievere activiteiten voorzien. Het hele
gebied is volledig verkeersvrij. Vanuit het Bosmuseum vertrekken geleide
wandelingen. Wandel-, fiets- en ruiterpaden zijn er uitgestippeld en
geven verbinding met de ruimere regio, zoals ook richting abdij.
Ruimtelijk-structurerende waarde:
De aanwezigheid van de abdij en de invloed die er vanuit ging, waren
bepalend voor de opbouw en organisatie van het landschap. De omgevende
bossen zijn door hun uitgestrektheid uniek voor deze regio.

--------------

C.TEKSTUELE Omschrijving
------------------------

De abdij van Averbode ligt op het grondgebied van drie gemeenten en
provincies: Scherpenheuvel-Zichem (Vlaams-Brabant), Tessenderlo
(Limburg) en Laakdal (Antwerpen). Reeds in de middeleeuwen lag de abdij
op de grens van twee vorstendommen: het hertogdom Brabant en het
graafschap Loon (in de 14de eeuw opgeslorpt door het prinsbisdom Luik).
De omgeving wordt voornamelijk gekenmerkt door
Diestiaan-zandsteenheuvels, uitgestrekte bossen, heiderelicten en
landduinen. De getuigenheuvels liggen hier als uitlopers van het
Hageland, op de overgang naar de Kempen. Het zijn de overblijfselen van
het oorspronkelijk massief van het Tertiair, die zich hebben kunnen
handhaven door een beschermende laag. Verantwoordelijk hiervoor is het
in de ondergrond aanwezige, ijzerhoudende glauconiet, dat in een vroeger
(sub)tropisch , marien milieu ontstaan is. Het verweringsproduct van
glauconiet is limoniet en heeft de eigenschap om zandkorrels aan mekaar
te kitten, zodat een hard stenig grof zand ontstaat. Weer en wind hebben
minder invloed op de heuvels. De ondergrond werd bedekt door geel zand,
hier en daar met wat leem vermengd. Zo komen zowel zuivere zandbodems
als lemige zandbodems en zandleembodems voor. De abdij speelde een zeer
belangrijke rol bij de ontginning en ondersteuning van de landbouw en
veeteelt in de omgeving. Gesticht in 1134-35 kende zij een grote
bloeitijd en belangrijke uitbreidingen gedurende de 14de zowel als de
17-18de eeuw. Zij was één van de pioniers om de aanvankelijke loofbossen
en heide om te vormen naar naaldbossen. De aanvang daarvan had reeds in
de 18de eeuw plaats, in het algemeen veel vroeger dan in de rest van de
Kempen. De abdij overleefde de Franse revolutie, zij het met een
onderbreking van 40 jaar, en is nog steeds een belangrijk klooster. Zij
vervult o.a. functies op gebied van bezinning, cultuur en pastoraal.
Sinds haar ontstaan wordt zij bewoond door kloosterlingen van de orde
der norbertijnen of premonstratenzers, in de streek ook witheren
genoemd. De barokke abdijkerk, het gotische poortgebouw in
diestiaanzandsteen en de overige gebouwen die werden opgetrokken in rode
en afwisselend witte baksteen, vormen een schilderachtig geheel in de
bosrijke omgeving. Naast de weg in de richting van Veerle ligt het
kloosterkerkhof met de graven van de Vlaamse schrijvers Ernest Claes en
Armand Boni. Ten zuiden ligt het Mariapark met de grot van
Onze-Lieve-Vrouw van Lourdes. Kerk en voorplein zijn voor het publiek
toegankelijk. De huidige kerk is de derde reeds sedert het ontstaan van
de abdij en domineert met zijn grote voorgevel het voorplein. Daarrond
staat ten noorden het abtskwartier in Franse klassieke stijl en ten
zuiden het provisorenhuis (Vlaamse renaissance). De ingangspoort is het
oudste gebouw van de huidige abdij en stamt uit de 14de eeuw. In die
tijd werd in het hele Hageland de roestbruine zandsteen gebruikt voor
het oprichten van kerken en openbare gebouwen. Het voormalige koetshuis
biedt onderdak aan de boekhandel De Drie Provinciën. Op de gevel van de
paardestallen prijken de drie wapenschilden. Buiten de afsluitmuur aan
de westzijde van het kerkplein, met ijzeren poorten, liggen rond een
boomgaard en tuinen de oude en naar beneden toe ook recentere
dienstgebouwen. Behalve het heem Thagaste zijn er ook de drukkerij en
uitgeverijen gevestigd, gerenommeerd om hun boeken en
jeugdtijdschriften. Daar ligt ook het washuis met verderop een vijver.
Geheel westelijk geeft de Pikkelpoort in de achterste ommuring toegang
tot de abdijhoeve en de bossen. De omgeving van de abdij is de laatste
eeuwen weinig gewijzigd. Opvallend is het min of meer straalvormige
patroon van paden en wegen dat de centrale abdij verbindt met de
omliggende dorpen, hoeves en kapellen. De bossen zijn door hun
uitgestrektheid uniek voor deze regio. In de lager gelegen delen ten
noordwesten van het Averbodebos werden bospercelen omgezet in akkers of
weiden en zijn de randen van het gebied minder gaaf, doordat er
verspreide bebouwing voorkomt. Hier vloeit ook de Heideloop. Reeds eind
18de eeuw kwamen er minder bossen voor. De oostelijk gelegen
Averbodeheide was toen deels naaldbos, deels heide die nadien nog bebost
werd. Van het tiental vijvers zijn er heel wat drooggelegd na midden
19de eeuw. Het zuidoostelijk gedeelte is inmiddels aangetast door
recreatie-infrastructuur en verkavelingen. De dreven die vanaf de
abdijpoort daarheen voeren, hebben erg te lijden onder de hoge
recreatiedruk. De invloed van de abdij was ook voelbaar in het oostelijk
aangrenzende Gerhagen, waar zij reeds in 1160 een hoeve bezat. Tot de
19de eeuw werd het gebied rond Gerhagen ingenomen door heide, gevolgd
door bebossingen met naaldhout. Het is zo goed als volledig bedekt met
een dikke laag zuiver zand (zavel). In perioden met weinig begroeiing
zorgde de wind voor heel wat verstuiving en creëerde een reliëf met
landduinen en laagten. De Zandberg, waarop de uitkijktoren staat, is het
restant van een grote duin; het ven Pinnekensweier is in één van de
laagten ontstaan. Het gebied bevindt zich in een wig gevormd door een
aantal getuigenheuvels en is daardoor een typisch brongebied, thans in
gebruik als waterwingebied. Het overtollige water vloeit af via de
Gerhagenloop, omgeven door een half-open landschap van graslanden met
bomenrijen, dreven, houtkanten en enkele vijvers, zoals ook het gebied
ten noorden. Ten oosten ligt de aanzet van de Nachtegaalbossen en de
site van de Gerhagenschans. In het zuiden is de Houterenberg dominerend
en vinden we een kleinschaliger gebied van op de top historisch stabiele
naald- en loofbossen, struwelen, heiderelicten, stuifzanden, holle wegen
en plaggenbodems op voormalige akkers. Behalve de restanten van een
bakstenen Oude Molen aan de Houterenberg is er op de Molenberg in
Achterheide een gelijknamige, houten windmolen van het bovenkruiertype.
Gerhagen wordt beheerd met het oog op zachte recreatie. Plaatselijk zijn
zones voor sportievere activiteiten voorzien. Het hele gebied is
volledig verkeersvrij. Vanuit het Bosmuseum vertrekken geleide
wandelingen. Wandel-, fiets- en ruiterpaden zijn er uitgestippeld en
geven verbinding met de ruimere regio, zoals ook richting abdij.
