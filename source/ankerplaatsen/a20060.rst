Het Vinne
=========

:Ankerplaats ID: A20060




A.TEKSTUELE Omschrijving
------------

Het Vinne bevindt zich op het grondgebied van de fusiegemeente
Zoutleeuw, ten zuiden van het gehucht Ossenweg, nog net binnen de
provincie Vlaams-Brabant. Ten oosten ervan ligt het Limburgse Duras. Op
de Ferrariskaart (1771-1775) werd het gebied - toen nog een groot meer -
nog van noord naar zuid doorsneden door de grens tussen het hertogdom
Brabant en het Prinsbisdom Luik. Deze grens komt nog voor op de kaart
van Ph. Vander Maelen (1840-1850) als scheiding tussen Brabant en
Limburg. Sindsdien ligt de grens iets meer naar het oosten. Het is een
natuurlijke depressie, nagenoeg volledig omsloten door hellingen.
Slechts op één plaats in het westen is de helling doorbroken en staat de
Vinnedepressie via een smalle uitlaat in verbinding met de Getevallei.
De grootste doormeter bedraagt 1600m, de kleinste 900m. Het is een zeer
vlak domein, ongeveer 120 ha groot en momenteel is het een provinciaal
domein. Een groot deel is beplant met populieren. Vermits het niveau van
het Vinne ongeveer 2 meter lager ligt dan de Gete, moet het gebied
voortdurend bemaald worden om het verhinderen dat het meteen een groot
meer zou vormen. Immers tot men in 1841 met pompen begon, was het
Vinnewater het enige natuurlijke meer in Vlaanderen. Rond dit meer lag
een gordel van moerassige weiden. De vorming van de depressie moet
gesitueerd worden op het einde van de laatste ijstijd en kan als volg
gereconstrueerd worden: aanvankelijk bestond op de plaats van de huidige
uitlaat van het Vinne naar de (Kleine) Gete een zijdalletje van deze
laatste. In dit zijdalletje stroomden de voorlopers van de huidige
Vinnebeek en de Sint-Odulphusbeek. De Getevallei lag toen lager dan
heden, de erosie van het Landeniaanzand schreed voort en langzamerhand
werd de depressie gevormd. Nadien deed zich een ophoging voor van de
valleien van midden België met een dikke veenlaag. Hierdoor werd ook de
uitstroming van de depressie stilaan verhinderd. Bij vloedregime kon het
water van de Kleine Gete nu de depressie instromen. Op die manier
ontstonden waaiervormige ophogingen, zoals ondermeer op de plaats waar
de Vinnehoeve gebouwd werd. De drooglegging begon in 1841 met het graven
van een ringgracht. De Vinnebeek, afkomstig van Duras werd aldus met een
noordelijke boog omheen het gebied naar het pompgemaal bij de Vinnehoeve
geleid, de St.-Odulphusbeek met een zuidelijke omleiding. Dit pompgemaal
werd aangedreven door een stoommachine zoals de vermelding Pompe à Feu
op de kaart van Vander Maelen duidelijk laat verstaan. In 1845 zouden de
eerste drooggevallen gronden in kultuur genomen zijn. Bij Vander Maelen
is in het drooggelegde gebied - Etang de Léau (desseché) - nog maar één
sloot weergegeven, die naar het pompgemaal loopt. De kaart van Dépot de
la Guerre (opmetingen van 1871, gepubliceerd in 1877) toont reeds het
huidige slotenpatroon met loodrecht op elkaar gegraven sloten. De
vroegere meerbodem is bijna volledig grasland geworden, de randgebieden
zijn al in akkers omgezet. In 1930 wordt de Union Allumetière, een
gekende producent van lucifers, eigenaar van het Vinne. Meteen worden
massaal populieren aangeplant. In de randgebieden vonden we meer
variatie, vooral door de omschakeling van akkerbouw naar grasland en
boomgaarden. Vanaf het midden van de 20ste eeuw is de vroegere meerbodem
volledig beplant en treedt in de randzone meer verruiging op van in
onbruik geraakt akkerlanden. Al deze omstandigheden en de grote variatie
die tot stand komt door geringe reliëfverschillen en de variatie in
bodemsamenstelling en waterhuishouding leveren een bijzonder rijke fauna
en flora op. De noordelijke helft van het vroegere meer is reeds langer
beplant met populieren, soms samen met zwarte of grauwe els. Op de
luchtfoto is het verschil tussen de noordelijke en zuidelijke
aanplantingen opvallend: in het noorden is de ontwikkeling naar
bosstruktuur al veel duidelijker op gang gekomen. De noordelijke
aanplantingen lijken op basis van de flora op een iets schralere bodem
te staan dan de zuidelijke. In een uitstulping van het vroegere meer
bevindt zich een laaggelegen gebiedje dat onder sterke kwelinvloed
staat. 



Landschapswaarden
-----------------


Wetenschappelijke waarde
~~~~~~~~~~~~~~~~~~~~~~~~

Spontaan heeft zich een rijke flora en fauna ontwikkeld sinds het
droogpompen.

Historische waarde
~~~~~~~~~~~~~~~~~~


Destijds was het nog het enige natuurlijke meer in Vlaanderen. De
drooglegging en het ontginningspatroon leidde tot een voor centraal
België uniek landschap.

Esthetische waarde
~~~~~~~~~~~~~~~~~~

Het is een natuurlijke depressie, nagenoeg
volledig omsloten door hellingen.



Ruimtelijk-structurerende waarde
~~~~~~~~~~~~~~~~~~~~~~~~~~~~~~~~~

Natuurlijke depressie.



C.LANDSCHAPSELEMENTEN EN OPBOUWENDE ONDERDELEN
-----------------------------------------------



GEOMORFOLOGIE/HYDROGRAFIE
~~~~~~~~~~~~~~~~~~~~~~~~

**Microreliëf:**

 * microreliëf


**Hydrografische Elementen:**

 * waterloop
 * beek


**Moerassige gronden:**

 * moeras



ELEMENTEN VAN BOUWKUNDIG ERFGOED, NEDERZETTINGEN EN ARCHEOLOGIE
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

**Landbouwkundig erfgoed:**

 * hoeve
 * schuur
 * stal



ELEMENTEN VAN TRANSPORT EN INFRASTRUCTUUR
~~~~~~~~~~~~~~~~~~~~~~~~~~~~~~~~~~~~~~~~~

**Wegenis:**

 * weg
 * pad


**Waterbouwkundige infrastructuur:**

 * pompgemaal
 * grachtenstelsel



ELEMENTEN EN PATRONEN VAN LANDGEBRUIK
~~~~~~~~~~~~~~~~~~~~~~~~~~~~~~~~~~~~~

**Puntvormige elementen:**

 * bomengroep


**Lijnvormige elementen:**

 * bomenrij

**Typische landbouwteelten:**

 * hoogstam


**Bos:**

 * loof
 * broek
 * struweel


**Bijzondere waterhuishouding:**

 * droogmakerij
 * ontwatering



OPMERKINGEN EN KNELPUNTEN
~~~~~~~~~~~~~~~~~~~~~~~~

Grenst in het westen aan de afbakening van de ankerplaats met de
valleien van de Grote en de kleine Gete en in het oosten aan de
Limburgse ankerplaats Duras waarin ook het gehucht Ossenweg opgenomen
werd. In het westen ligt nabij het pompstation het Hof Vinne. Veel zal
afhangen van de toekomstige regeling van het waterregime. Sinds 1974 is
de provincie Brabant eigenaar van het Vinne, nu 120 ha groot. Op de
gewestplannen kreeg het Vinne de bestemming natuurgebied. Inzake
beheersplannen kan er enerzijds rekening gehouden worden met de
natuurwaarden die zich in het gebied ontwikkelden, anderzijds is er de
verzuchting om het meer in zijn oorspronkelijke toestand te herstellen.
Een natuurinrichtingsproject wordt momenteel uitgewerkt.
