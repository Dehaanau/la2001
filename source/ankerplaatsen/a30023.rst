Sint-Rijkers
============

:Ankerplaats ID: A30023




A.TEKSTUELE Omschrijving
------------

Deze ankerplaats grenst in het noorden aan de bebouwing van
Alveringem. In het oosten vormt de St-Machuitsbeek (parallel aan de
Lovaart) de grens, in het zuiden de Kollaartshillebeek en de weg naar
St-Rijkers, én in het westen door enkele wegen en de Hollevoordebeek. De
ankerplaats ligt deels op het plateau van Izenberghe en deels in de
Ijzervallei (polders). In de Ijzervallei liggen holocene veenpakketten
begraven onder holocene estuariene en fluviatiele afzettingen. De
overgang van de vallei naar het plateau is zeer bruusk en valt enorm op
in het landschap. Op het plateau zelf ligt een kwartaire zandleemlaag
boven tertiaire mariene kleien van het Ieperiaan. De oostelijke grens
van deze ankerplaats wordt gevormd door de St.-Machuitsbeek die over de
gehele grens parallel aan de Lovaart loopt. De Lovaart was misschien
oorspronkelijk een zijbeek van de Ijzer die in de 12e eeuw gekanaliseerd
werd om een verbinding te vormen tussen de bovenloop van de Ijzer en
Veurne. De Lovaart heeft een weerskanten dijken met begeleidende
bomenrijen en een weg. De oevers van de Lovaart zijn begroeid met
rietvegetatie en lage waterminnende struiken. De percelen tussen de
Lovaart en de steilrand naar het plateau toe, liggen veelal onder
graslandgebruik. Er is geen perceelsrandbegroeiing aanwezig waardoor de
Lovaart met begeleidende bomenrijen een beeldbepalend element is in het
landschap. Hoeve Diephof in het zuiden van de ankerplaats is nog zeer
waardevol door een gave walgracht, gave en onverstoorde gebouwen omringd
door een bomenrij en aansluitend waarschijnlijk een oude motte-site. Net
ten noorden van deze hoeve heeft men een vijver uitgegraven die binnen
dit landschap. Op het plateau van Izenberghe onderschiedt men twee
dominante wegenpatronen nl. één N-S of E-W én één NW/SE- NE-SW gericht.
In de ankerplaats komen beide voor. Her en der komt men kapelletjes en
kruisen tegen met soms enkele bomen erbij. De vele gave, herkenbare en
historische boerderijen komen verspreid voor. Velen hebben nog een
walgracht of resten ervan, ze bestaan veelal uit enkele losstaande
gebouwen en zijn omringd door opgaande bomenrijen. Het grote aantal gave
en herkenbare hoeves geven dit gebied een grote meerwaarde. Vaak vindt
men vlakbij de bedrijfsgebouwen weilanden (zgn. huisweiden). Ook in de
valleien treft men soms weilanden aan. De rest van het landbouwland is
akkerland waarbij maïsteelt wel een grote visuele belemmering vormt. De
minderheid van de percelen kent nog perceelsrandbegroeiing die vaak in
slechte staat verkeert. De noordwestelijke uitloper van de ankerplaats
lijkt het meest gave gedeelte naar perceelsrandbegroeiing. Het landschap
van een halve eeuw geleden werd omschreven als een bocagelandschap zoals
men nu nog in Frankrijk aantreft. Op het plateau hebben we een zeer
kleinschalig landschap met vrij veel landelijke bewoning, kleine
onregelmatige percelen en oude wegenpatronen. Ter hoogte van het dorp
van Alveringem ligt in het zuidwesten een vroegere grote motte-site met
gracht. De gracht wordt geaccenuteerd door opgaande bomen en struiken.
Er staat nog een hoeve op. De toegangsweg naar deze site geeft uit op
een grote gave poort met ijzeren hek. Daar vlakbij staat de oude
Lindensmolen, een windmolen (stellingsmolen) waarvan enkel de molenromp
nog rest. Verspreid over het plateau liggen nog talrijke archeologische
resten van omwalde hoeves. Door het ontbreken van perceelsrandbegroeiing
en door de hoge topografische ligging heeft men vanop het plateau een
goed zicht op de Ijzervallei (-polders) en op het gedeelte van het
plateau op Frans grondgebied. 



Landschapswaarden
-----------------


Wetenschappelijke waarde
~~~~~~~~~~~~~~~~~~~~~~~~

Het bruuske reliëfsverschil tussen de Lovaart met omgeving en het
plateau van Izenberghe vormt tevens een bodemkundige grens tussen de
polders (Ijzervallei) met op geringe diepte veen én
zand(lem)ig-Vlaanderen. Het holocene pakket is in de Ijzervallei zelf
aanwezig maar op het plateau slechts her en der.

Historische waarde
~~~~~~~~~~~~~~~~~~


Archeologisch belangrijk : concentratie van verdwenen middeleeuwse
hoeven. Hezt plateau wordt beschouwd als een zeer vroeg ontgonnen
landbouwgebied van zandig-Vlaanderen. Lovaart is waarschijnlijk
aangelegd in bedding van oude kreek/zijbeek van de Ijzer en vormde de
verbinding tussen de bovenloop van de Ijzer en Veurne.

Esthetische waarde
~~~~~~~~~~~~~~~~~~

Grote esthetische waarde door grillig
perceelspatroon, sporadisch begroeiing langs perceelsgrenzen,
kleinschalige percelering, de hoge gaafheid van het bouwkundig erfgoed.
Vergezichten op het plateau naar omgeving in alle richtingen.



C.LANDSCHAPSELEMENTEN EN OPBOUWENDE ONDERDELEN
-----------------------------------------------



GEOMORFOLOGIE/HYDROGRAFIE
~~~~~~~~~~~~~~~~~~~~~~~~

**Macroreliëf:**

 * steilrand
 * markante terreinovergang

overgang van Lovaart ( Ijzervallei) naar plateau van Izenberghe

**Hydrografische Elementen:**

 * beek


Hollevoordebeek, Scheibeek en talrijke kleinere beekjes

ELEMENTEN VAN BOUWKUNDIG ERFGOED, NEDERZETTINGEN EN ARCHEOLOGIE
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

**Landbouwkundig erfgoed:**

 * hoeve
 * schuur


talrijke waardevolle en gave hoeves met walgracht of restant ervan

**Molens:**

 * windmolen


Lindemolen

**Militair erfgoed:**

 * motte


vlakbij St-Rijkers; ook elders nog motte-sites (bij Diephof)

**Kerkelijk erfgoed:**

 * kapel


**Klein historisch erfgoed:**

 * kruis



ELEMENTEN VAN TRANSPORT EN INFRASTRUCTUUR
~~~~~~~~~~~~~~~~~~~~~~~~~~~~~~~~~~~~~~~~~

**Wegenis:**

 * weg


2 oude wegenpatronen

**Waterbouwkundige infrastructuur:**

 * kanaal


Lovaart waarschijnlijk volgens loop van zijbeek van Ijzer

ELEMENTEN EN PATRONEN VAN LANDGEBRUIK
~~~~~~~~~~~~~~~~~~~~~~~~~~~~~~~~~~~~~

**Lijnvormige elementen:**

 * bomenrij
 * knotbomenrij
 * perceelsrandbegroeiing

bomenrij langs Lovaart;perceelsrandbegroeiing soms nog zeer gaaf rond
weilanden

**Kunstmatige waters:**

 * poel


**Topografie:**

 * onregelmatig



OPMERKINGEN EN KNELPUNTEN
~~~~~~~~~~~~~~~~~~~~~~~~

De recente stallingen en uitbreidingen bij de hoeves doen afbreuk aan
hun gaafheid en hun historisch karakter. De uitbreiding van Alveringem
langs de wegen (lintbebouwing) vormt een bedreiging voor de open ruimte.
Bovendien vormt het lint tussen Alveringem en Fortembrug een visuele
barrière langs de Lovaart. Verdere achteruitgang van de
perceelsrandbegroeiing en andere bomenrijen dreigt de herkenbaarheid en
de esthetische waarde van het landschap te verminderen. Om het
vergezicht vanop het plateau te bewaren en geen afbreuk te doen dient
men in de ruime omgeving hoge objecten te vermijden.
