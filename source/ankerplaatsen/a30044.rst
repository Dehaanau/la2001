Banhoutbos
==========

:Ankerplaats ID: A30044




Omschrijving
------------

De ankerplaats ligt ten zuidoosten van de kern van Zwevegem. Ze wordt
in het oosten begrensd door de weg tussen Heestert (gem. Zwevegem) en
St-Lodewijk (idem), in het noorden door de bebouwing rond St-Lodewijk en
in het zuiden en het westen door een smalle weg en aardeweg aan de voet
van de heuvel. Het landschap in deze ankerplaats wordt gestructureerd
door het reliëf en de hydrografie. De heuvelrug
(Schelde-Leie-interfluvium) wordt aangesneden door enkele dalhoofden. De
heuvelrug loopt min of meer zuidoost-noordwest. Dwars op de helling ten
westen van het Banhoutbos én rond de Wulfsberg komen taluds voor die
begroeid zijn met enkele knotbomen en struiken. Het bos zelf bevindt
zich op de topzone van de heuvelrug waar de kwartaire afzettingen heel
dun of afwezig zijn. Het tertiar klei-zandsubstraat van de formatie van
Gent veroorzaakt marginale landbouwgrond waardoor dit gebied reeds lang
bebost is. Het bestaat uit hoogstammig loofbos met ondergroei van
struiken en wordt begrensd door bomenrijen en dreven. Tijdens WOI werden
de dreven en de aanwezige bossen gekapt en aan het front gebruikt. Uit
de wortels van die afgezaagde bomen zijn de meeste huidige bomen
gegroeid. De dreven lopen een stuk door buiten het bos. In het bos lopen
enkele paden die getuigen van de vroegere parkaanleg bij het kasteel.
Het Banhoutkasteel is een neoclassicistisch gebouw uit 1857. Ten
noordwesten ervan liggen stallingen en een wagenhuis. Aan de
zuidoostelijke zijde van het bos staat een kleine boswachterswoning. Het
Banhoutsboshof vormde waarschijnlijk een onderdeel van de gebouwen bij
het kasteel; enkele recente loodsen doen evenwel afbreuk aan het
oorspronkelijk karakter. Het bos wordt omringd door open akker- en
weilanden. De weilanden sluiten bij het bos of bij de hoeves aan met af
en toe restanten van perceelsrandbegroeiing. Het wegenpatroon volgt de
fysische structuur van de kamlijn en de topzone: de wegen (sommige
begrenzen ankerplaats) lopen parallel aan de dreven rond Banhoutbos die
rond de topzone lopen. De bebouwing ligt op de kam of aan de voet van de
heuvel, én bestaat vooral uit hoeves. Het landschap heeft een
uitgesproken open karakter met wijdse vergezichten vanop de heuvelrug
(o.a. naar het kanaal Kortrijk-Bossuit). Het Banhoutbos en de dreven
benadrukken de topzone.



Landschapswaarden
-----------------


Wetenschappelijke waarde
~~~~~~~~~~~~~~~~~~~~~~~~

Het Banhoutbos ligt op een topzone van de interfluviale kam tussen
Schelde- en Leiebekken. Langs de hellingen veroorzaakt de geologische
opbouw bronnen en dalhoofden, én ze is bepalend voor de bebossing op de
topzone.

Historische waarde:
~~~~~~~~~~~~~~~~~~~


Het Banhoutbos vormt een restant van een groter boscomplex uit de 18e
eeuw dat een meerwaarde krijgt dankzij het kasteel en enkele gave
bijgebouwen (stallen, wagenhuis, boswachterswoning). Enkele hoeves zijn
gaaf bewaard en vormen landbouwkundig erfgoed van de ankerplaats.

Esthetische waarde:
~~~~~~~~~~~~~~~~~~~

Deze top biedt vergezichten naar de
verstedelijkte Leievallei en naar het kanaal Kortrijk-Bossuit. De
bebossing omringd met dreven benadrukt de topzone in dit open landschap.
Het kasteel en bijhorende gebouwen vormen één esthetisch gaaf geheel
binnen de parkaanleg van het Banhoutbos en de dreven.


Ruimtelijk-structurerende waarde:
~~~~~~~~~~~~~~~~~~~~~~~~~~~~~~~~~

De topzone en de oriëntatie van de interfluvium zijn bepalend voor
het wegenpatroon en drevenpatroon rond het bos. Dankzij de bebossing en
het omringende open landschap vormt de top een baken.



A. LANDSCHAPSELEMENTEN EN OPBOUWENDE ONDERDELEN
-----------------------------------------------



GEOMORFOLOGIE/HYDROGRAFIE
~~~~~~~~~~~~~~~~~~~~~~~~

**Microreliëf:**

 * graft
 * talud


Wulfsberg en op westelijke helling

**Macroreliëf:**

 * heuvel

topzones van interfluviale kam tussen Schelde en Leie

**Hydrografische Elementen:**

 * beek



ELEMENTEN VAN BOUWKUNDIG ERFGOED, NEDERZETTINGEN EN ARCHEOLOGIE
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

**Koeren en hovingen:**

 * hof


**Kastelen, landgoederen en aanhorigheden:**

 * kasteel
 * boswachterswoning
 * landgoed


kasteel Banhout uit 1857

**Landbouwkundig erfgoed:**

 * stal
 * wagenhuis


nabij kasteel Banhout

ELEMENTEN EN PATRONEN VAN LANDGEBRUIK
~~~~~~~~~~~~~~~~~~~~~~~~~~~~~~~~~~~~~

**Lijnvormige elementen:**

 * dreef
 * bomenrij
 * houtkant
 * knotbomenrij

**Bos:**

 * loof
 * middelhout
 * struweel



OPMERKINGEN EN KNELPUNTEN
~~~~~~~~~~~~~~~~~~~~~~~~

Deze ankerplaats wordt doorsneden door een bovengrondse
hoogspanningsleiding die afbreuk doet aan de belevingswaarde van het
landschap. Vanuit Zwevegem en het gehucht Kappaard rukt de lintbebouwing
verder op en tast het open karakter van het landschap en de vergezichten
aan. Het zicht op de beboste topzone dient vanop de omringende wegen
behouden te blijven en mag niet verstoord worden door nieuwe gebouwen.
De recente uitbreidingen bij hoeves en landbouwbedrijven doen afbreuk
aan de esthetische waarde
