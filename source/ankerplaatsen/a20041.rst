Bertembos en Grevensbos
=======================

:Ankerplaats ID: A20041




Omschrijving
------------

Het betreft hier een gebeid ten noorden van Bertem. Nagenoeg twee
derden van het gebied wordt ingenomen door twee van elkaar gescheiden
boscomplexen: het Gemeentebos of Bertembos ten oosten van de Bosstraat
en het Eikenbos-Grevensbos ten westen van deze straat. Het Grevensbos
ligt op het grondgebied van Meerbeek. Tussen beide bossen ligt een open
vlakte met een gehucht, dat ook Bertembos genoemd wordt, en
landbouwgronden. De bossen zijn trouwens overal omgeven door akkerland.
Het gebied werd doorkruist door een aantal belangrijke oude
verbindingswegen zoals de oude baan van Leuven naar Brussel, een
Aarschotse baan en een Tervuurse baan, die nu op het grondgebied van
Meerbeek nog de naam Heerbaan draagt. Pas na de aanleg van de nieuwe
steenwegen Leuven-Brussel en Leuven-Tervuren op het einde van de 18de
eeuw verloren deze wegen hun functie. Belangrijk was het wegenknooppunt
Zeventommen. In de huidige percellering blijven fragmenten van de
Romeinse ontginningen herkenbaar. Door zijn hoge ligging biedt het
Bertembos heel wat schitterende vergezichten. De talrijke colluviale
dalletjes en holle wegen, die vanuit het Bertembosmassief afdalen naar
de omringende valleien, zorgen voor wisselende, vaak onverwachte maar
meestal boeiende perspectieven. De gevarieerde samenstelling van het bos
zorgt ervoor dat het een zeer aantrekkelijk bos is. Het Bertembos is
gelegen op een Diestiaanse heuvelrug die tussen Leuven en Sterrebeek de
noordrand vormt van het Brabants leemplateau. Er zijn geen permanente
waterlopen, wel een aantal bronnen die door tijdelijke watertafels
gevoed worden, o.m. bij de 'Walenpot' ten zuiden van het Eikenbos. Het
plateau van Bertembos, waarvan de hoogste gedeelten tot circa 95 m
reiken, wordt ontwaterd door een groot aantal dendrietisch vertakte
droge depressies, erosiegeulen ('vloedgroeben')en holle wegen. De
zuidelijke flank watert af naar de Voer, de noordelijke naar de
Molenbeek (alias Wasbeek, Waasbeek, Aderbeek). De plateau- en
hellinggronden zijn meestal droge leemgronden die, indien bebost, een
dikke A-horizont en een gevlekte textuur-B-horizont hebben. De dikke
A-horizont wordt toegeschreven aan de ligging in een vlak reliëf en
derhalve een minder goede oppervlakkige afwatering. Deze bodems zijn dan
ook doorgaans bebost. Aan de rand van de bossen, o.m. rond het gehucht
Bertembos, komen vaak leembodems met een gevlekte textuur-B-horizont
voor. Deze vlekken zouden te wijten zijn aan de inwerking van de wortels
van het vroegere loofhoutbos en derhalve relevant bij het situeren en
aflijnen van de historische bebossing. Op de hellingen en
depressieranden komen talrijke ontsluitingen voor van het tertiair
substraat, zowel zand als klei. Een belangrijk complex van kleiige
ontsluitingen komt voor in de Koeheide, in het zuiden van het gebied.
Relevant vanuit bosecologisch oogpunt - en duidelijk merkbaar in de
vegetatie - is de vlek zandleemgrond met textuur B horizont en
klei-zandsubstraat op geringe diepte in het noordwesten van het
Bertembos. Tot in de hoge middeleeuwen vormde het Bertembos-Gemeentebos
met het Eikenbos één groot bosgebied. De ontginningen waardoor het
Bertembosveld en het Hoogveld ontstonden en de zuidgrens van dit
boscomplex werd vastgelegd vertonen de primitieve veldindeling uit de
tijd van het mansus- en domeinstelsel, met name de Karolingische en
hoogmiddeleeuwse periode. Over de ouderdom van de ontginningen waardoor
de noordelijke en oostelijke grenzen van het Bertembos werden vastgelegd
zijn geen gegevens bekend. De oostgrens valt samen met de grens van de
Vrijheid of 'Kuip' van Leuven, zoals ze in 1661 en 1780 werd afgebakend.
Aan de rand van het Gemeentebos bevindt zich één van de weinige, nog in
situ bewaarde arduinen grenspalen van 1780 met het wapenschild van
Leuven. De meest recente ontginning is deze rond de Bertemboshoeve of
Augustijnenhoeve, waardoor het oorspronkelijke Bertemboscomplex werd
opgesplitst in een westelijk gedeelte (Eikenbos) en een oostelijk
gedeelte (Bertembos). Deze ontginning werd bewerkstelligd door de in
1203 gestichte priorij van Terbank bij Leuven en kan dus ook niet ouder
zijn dan de 13de eeuw. De hoeve, die het middelpunt van de ontginning
vormde, lag langs de Bertembosstraat, op oude kaarten ook 'Vierstraete'
genoemd, in feite een oude, nagenoeg rechtlijnige verbindingsweg tussen
Bertem en Buken, die beide deel uitmaakten van het domein van de abdij
van Corbie, in oorsprong waarschijnlijk een Karolingisch domein. Een
gedeelte van de ontgonnen gronden werd tijdens de bodemkartering als
'leembodems met gevlekte textuur-B-horizont' opgetekend, zoals reeds
gezegd een litteken van het verdwenen bos. De veranderingen tijdens de
laatste tweehonderd jaar situeren zich vooral in de periferie van het
gebied. Een gedeelte van het Grevenbos en een uitloper van het Eikenbos
in de vallei ten zuiden van de Augustijnenhoeve werden gerooid tussen
het einde van de 18de eeuw en de helft van de 19de eeuw. De Bovenberg en
het beboste dal bij Schoonzicht ondergingen hetzelfde lot. De op de
Ferrariskaart (1777) aangeduide visteeltvijvers bij de Augustijnenhoeve
waren in 1850 blijkbaar al verland, rond 1970 werd het terrein
opgehoogd. Ondanks de gestadige uitbreiding van de lintbebouwing langs
de Bertembosstraat, het oprichten van een radiozendmast op de Bovenberg
in de jaren 1920, de villaverkavelingen op Schoonzicht en de Bovenberg,
de verkaveling voor weekendverblijven bij de Walenpot en de bouw van een
watertoren in het Gemeentebos, is de bosperimeter sinds 1850 nagenoeg
ongewijzigd gebleven. Rond 1970 werd in een westelijke uitloper van het
Grevensbos te Meerbeek echter een naturistenkamp opgericht en door een 2
meter hoge, ononderbroken muur omringd. Ter hoogte van Meilaarsveld werd
door de Regie van de Luchtwegen een radarpost ingeplant. Op het einde
van de 18de eeuw bedroeg de oppervlakte van het 'Gemeyntenbosch' 135
bunder, hetgeen min of meer overeenstemt met de huidige oppervlakte. Het
werd in gemeenschap gehouden. Elk huishouden van Bertem had er zijn
aandeel in de houtopbrengst, een gemeen recht uit de tijd van het
domeinbeheer. Het bos bestaat uit een aantal reusachtige percelen die de
primitieve kadasterindeling weergeven. Op de kadasterkaart staat de naam
'Schapenheide' bij een laag gelegen terrein, waar tot circa 1850
visvijvers aanwezig waren, maar het toponiem heeft vermoedelijk
betrekking op de zandige Diestiaan-ontsluiting ten westen van het bos,
mogelijk ook op de grote zandleemvlek, waar het Diestiaan praktisch aan
de oppervlakte komt. Ten zuiden van het Gemeentebos komt nog een
heidetoponiem voor, nl. 'Koeiheide'. Op een kaart uit 1665 heet deze
plek 'koije hijede van Berthem' en zien we een tweede 'koije heijde',
ditmaal in het zuidwestelijk gedeelte van het Gemeentebos. Beweiding in
bossen behoorde tot de aloude gebruiksrechten en gaf in dit geval
vermoedelijk ontstaan aan allerlei overgangsvormen tussen min of meer
dicht middelhoutbos en heideachtige wastines. Op verscheidene plaatsen
vindt men nog sporen terug van een boswal, vooral zichtbaar aan de
noordrand, op de grens met de vroegere gemeente Winksele. Een boswal
heeft tot doel het vee uit het bos te houden en bestaat normaliter uit
een aarden wal geflankeerd door een gracht, die meestal op de veldzijde
ligt. De grachtcomponent is niet meer duidelijk herkenbaar. Het zuiden
van het bos heeft een nogal roerig microreliëf waarin vooral de
oost-west gerichte 'Bertemboslosweg' opvalt, een niet meer gebruikte en
verscheidene malen onderbroken holle weg, die zich naar het oosten toe
in twee parallelle armen splitst die dicht bij elkaar blijven. De
veranderingen in bodemgebruik sinds het opstellen van de 'Ferrariskaart'
(± 1775) moeten bijna uitsluitend gesitueerd worden in de noordelijke
periferie, meer bepaald in het aangrenzende gedeelte van Veltem. In de
periode 1775-1840 - het precieze tijdstip en de omstandigheden zijn
voorlopig onbekend - verdwijnt het bos in het aanpalende 'Schoonzicht'.
Rond 1900 is dit gebied opnieuw bebost. In de loop van de jaren 60 wordt
er een villawijk gevestigd. Slechts op een plek worden fragmenten van
een min of meer vochtig, alluviaal bostype aangetroffen. Dit type blijft
beperkt tot een depressie aan de zuidrand van het Gemeentebos, waarvan
een gedeelte tot ongeveer 1980 als stort werd gebruikt. De bosvegetaties
op de drogere leembodems, die het grootste gedeelte van Bertembos
beslaan, zijn eveneens erg fragmentair. Van de holle wegen in het gebied
onderscheidt zich vooral de zuidelijke helft van de Nieuwstraat, ten
zuidwesten van het bos waar, naast de gebruikelijke struwelen en
stikstofrijke ruigten, ook grazige bermen voorkomen. Binnen het
afgebakende gebied werden tot nog toe circa 260 plantesoorten genoteerd.
Rekening houdend met het feit dat er geen bronzones of moerassen
voorkomen, is dit een vrij hoog aantal. Ongeveer 100 daarvan kunnen als
min of meer specifieke soorten van bossen of struwelen beschouwd worden.
Zowel qua soortensamenstelling als leeftijdsopbouw van de boométage
behoort het Bertems Gemeentebos tot de rijkste en meest gevarieerde van
de regio. Monoculturen of gelijkjarige bestanden komen slechts bij
uitzondering voor. In bepaalde percelen vertonen de opgaande bomen de
structuur en habitus van overstaanders in het traditionele
middelhoutbos. In de regio zijn er praktisch geen bossen bekend waar
linde zo een belangrijke rol speelt. Dit kenmerk wordt door recente
aanplantingen bestendigd. Het meest spectaculair zijn wellicht de vele
oude kerselaars, die tot de oudste van België worden gerekend.



Landschapswaarden
-----------------


Wetenschappelijke waarde
~~~~~~~~~~~~~~~~~~~~~~~~


Zowel qua soorten samenstelling als leeftijdsopbouw van de boométages
behoort het Bertems Gemeentebos tot de rijkste en meest gevarieerde van
de regio. Bovendien spelen lindesoorten en wintereik een belangrijke rol
,wat zeldzaam is in deze regio. Er komen in gans het bos heel wat oude
bomen voor waaronder kerselaars die tot de oudste van België worden
gerekend. In het Grevensbos-Eikenbos komen enkele interessante
heidevegetaties voor.

Historische waarde
~~~~~~~~~~~~~~~~~~

Het Bertems Gemeentebos en de omgevende velden weerspiegelen op een
nog duidelijk leesbare manier de middeleeuwse situatie. De primitieve
veldindeling uit de Karolingische en hoogmiddeleeuwse periode is nog
duidelijk merkbaar in het Bertembosveld. De oostgrens van het Bertembos
valt samen met de grens van de Vrijheid of "Kuip" van Leuven. Aan de
rand van het bos staat nog een in situ bewaarde arduinen grenspaal van
1780. Aan de oostelijke bosrand zijn nog duidelijk sporen van een
primitieve "boswal". De oostgrens van het Bertembos valt samen met de
grens van de Vrijheid of "Kuip" van Leuven tijdens het Ancien Régime.
Het gehucht Bertembos met de Augustijnenhoeve is een typische voorbeeld
van boskantgehucht ontstaan rond een 13de-eeuwse ontginning

Esthetische waarde
~~~~~~~~~~~~~~~~~~

Door zijn hoge ligging biedt het
Bertembos-Eikebos-Grevensbos heel wat schitterende vergezichten. De
talrijke colluviale dalletjes en holle wegen, die vanuit het
Bertembosmassief afdalen naar de omringende valleien, zorgen voor
wisselende, vaak onverwachte maar meestal boeiende perspectieven. De
gevarieerde samenstelling van het bos zorgt ervoor dat het een zeer
aantrekkelijk bos is.



Landschapselementen en opbouwende onderdelen
--------------------------------------------


Geomorfologie/hydrografie
~~~~~~~~~~~~~~~~~~~~~~~~~


**Microreliëf:**
 * microreliëf
 * talud


**Macroreliëf:**
 * macroreliëf
 * heuvel
 * holle weg

Elementen van bouwkundig erfgoed, nederzettingen en archeologie
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

**Nederzettingspatronen:**
 * nederzettingspatroon
 * gehucht

**Landbouwkundig erfgoed:**
 * hoeve
 * schuur
 * stal



Elementen van transport en infrastructuur
~~~~~~~~~~~~~~~~~~~~~~~~~~~~~~~~~~~~~~~~~

**Wegenis:**
 * weg
 * pad
 * Romeinse weg



Elementen en patronen van landgebruik
~~~~~~~~~~~~~~~~~~~~~~~~~~~~~~~~~~~~~

**Lijnvormige elementen:**
 * bomenrij
 * houtkant

**Topografie:**
 * historisch stabiel


**Bos:**
 * naald
 * loof


Opmerkingen en knelpunten
~~~~~~~~~~~~~~~~~~~~~~~~~


Bebouwing vooral rond de centrale as (Bertembosstraat), Naturistenkamp,
Radiozender, watertoren
