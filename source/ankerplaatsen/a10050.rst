De Zegge
========

Anker ID: A10050
----------------

**Landschap**



A. LANDSCHAPSELEMENTEN EN OPBOUWENDE ONDERDELEN
-----------------------------------------------



GEOMORFOLOGIE/HYDROGRAFIE
~~~~~~~~~~~~~~~~~~~~~~~~~

**Microreliëf:**

 * microreliëf


**Hydrografische Elementen:**

 * waterloop
 * vallei


**Moerassige gronden:**

 * moeras
 * veen
 * rietland


laagveen

ELEMENTEN VAN BOUWKUNDIG ERFGOED, NEDERZETTINGEN EN ARCHEOLOGIE
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

**Molens:**

 * windmolen


Elsummolen

ELEMENTEN VAN TRANSPORT EN INFRASTRUCTUUR
~~~~~~~~~~~~~~~~~~~~~~~~~~~~~~~~~~~~~~~~~

**Waterbouwkundige infrastructuur:**

 * dijk
 * pompgemaal
 * grachtenstelsel
 * stuw



ELEMENTEN EN PATRONEN VAN LANDGEBRUIK
~~~~~~~~~~~~~~~~~~~~~~~~~~~~~~~~~~~~~

**Lijnvormige elementen:**

 * bomenrij
 * houtkant
 * knotbomenrij

**Kunstmatige waters:**

 * poel
 * turfput


**Topografie:**

 * repelvormig
 * opstrekkend
 * historisch stabiel


**Historisch stabiel landgebruik:**

 * permanent grasland
 * plaggenbodems


**Bos:**

 * loof
 * broek
 * struweel



OPMERKINGEN EN KNELPUNTEN
~~~~~~~~~~~~~~~~~~~~~~~~~

Knelpunt is de verspreid voorkomende atypische bewoning en het
geleidelijke verlies van de resterende bewoning met kleinschalig
landbouwkarakter. Het landgebruik in de omgeving van de Zegge brengt een
dreigend gevaar voor eutrofiëring van de waterlopen met zich mee, wat
onvermijdelijk het einde zou betekenen van de aan zuiver water gebonden
vegetaties.



B.landschapswaarden
-------------------


Wetenschappelijke waarde:
~~~~~~~~~~~~~~~~~~~~~~~~~

Het landschap 'De Zegge' is een relict van een typisch Kempens
beekdallandschap met turfkuilen, trilvenen, rietvelden,
schraalgraslanden, elzenbroekbossen en eiken-berkenbossen. Deze variatie
in vegetatie is het resultaat van een eeuwenlange antropogene invloed,
eerder dan van onderliggende geologische en geomorfologische
verschijnselen en geeft het gebied een belangrijke floristische waarde.
De zeer gediversifieerde vegetatietypen op een beperkte oppervlakte
vormen daarnaast ideale biotopen voor vele vogelsoorten. De Zegge is
daarenboven de enige plaats in Vlaanderen waar nog ringslangen worden
waargenomen.

Historische waarde:
~~~~~~~~~~~~~~~~~~~


Het landschap dat we vandaag waarnemen t.h.v. 'De Zegge' en omgeving
weerspiegelt nog steeds de dominerende rol die de mens hier in de vorige
eeuwen heeft gespeeld met herkenbare turfputten, een kleinschalig
landbouwgebied met een historische perceelsstructuur en rijk aan
landschapselementen, e.d. Vermeldenswaardig bouwkundig erfgoed is de
'Elsummolen' of ' de molen van 't veld', een houten windmolen uit 1796
die op de Zeggendijk staat.

Esthetische waarde:
~~~~~~~~~~~~~~~~~~~

Het noordelijke deel van de ankerplaats betreft
een mooi gesloten moerassig gebied, uniek en opvallend binnen een sterk
verstoorde omgeving en met een verscheidenheid aan structureel
afwisselende vegetatietypen als turfkuilen, trilvennen, rietvelden,
schraalgraslanden, elzenbroekbossen en eiken-berkenbossen, op beperkte
oppervlakte. Het zuidelijke deel is een typisch landbouwlandschap voor
een Kempens beekdal. De hoge dichtheid aan kleine landschapselementen en
het goed bewaarde perceleringspatroon geven het een historisch,
kleinschalig en daarmee esthetisch waardevol karakter.


Sociaal-culturele waarde:
~~~~~~~~~~~~~~~~~~~~~~~~~


Het moerassige gedeelte van 'De Zegge' was
vroeger een belangrijk turfwingebied.

Ruimtelijk-structurerende waarde:
~~~~~~~~~~~~~~~~~~~~~~~~~~~~~~~~~

De structuur en topografie van het gebied is historisch stabiel
gebleven en vormt met de turputten, rietvelden e.d. in het noordelijk
deel en het patroon van repelvormige, opstrekkende percelen, in het
zuiden een relict van een kleinschalig landschap binnen een sterk
verstoorde omgeving.



C.TEKSTUELE Omschrijving
------------------------

Het landschap 'De Zegge' situeert zich in de zuidelijke Antwerpse
Kempen op grondgebied van Geel. De begrenzing van de ankerplaats wordt
gevormd door de Zeggeloop in het oosten, het Kempens Kanaal in het
zuiden, Mosselgoren in het westen en de Roerdompstraat in het noorden.
Topografisch situeert dit gebied zich in een merkwaardige zuidwaartse
'kronkel' van de oost-west georiënteerde vallei van de Kleine Nete. De
noordelijke helft van deze ankerplaats betreft een laagveenmoeras,
restant van het vroegere Geels Gebroekt, een laagveenmoeras dat zich in
de winterbedding van de Kleine Nete bevond en zich uitstrekte tot het
huidige Kempens Kanaal. In het zuiden vinden we een kleinschalig
landbouwlandschap met een mooi bewaarde, historische perceelsstructuur.
'De Zegge' is een landschap waarop de mens doorheen de geschiedenis een
belangrijke stempel heeft gedrukt met een positieve invloed voor het
milieu, de natuur en de verschijningsvorm van het gebied. Bij Ferraris
(1777) herkennen we de streek rond de Zegge als een heidevlakte met er
middenin het alluviuaal dal, gevormd door de Kleine Nete. Dit dal
bestond uit moerassige graslanden die op de plaats van het huidige
natuurreservaat 'De Zegge' overgingen in onbegaanbaar moeras met stukken
open water -naar alle waarschijnlijkheid in gebruik zijnde turfputten-
met wat opschietend hout. Vandermaelen (1854) geeft de verschillende
waterlopen ('Larumse Loop', 'Korten loop', 'Seggenloop', 'Korten
Seggenloop') weer. Deze doorkruisen het Zeggegebied van zuid naar noord
en monden uit in de Kleine Nete. Langs deze waterlopen stroomde het
overtollige water van de Kleine Nete het Zeggegebied geregeld binnen,
wat samen met de menselijke activiteiten de opslag van Elzenbos
verhinderen. De mens, volledig afhankelijk van haar omgeving en de
producten die zij voortbracht, had er immers baad bij dat het
moerasgebied open bleef. Door het maaien van moerassige beemden kon hooi
worden gewonnen dat dan werd gebruikt als veevoeder of stalstrooisel en
voor hun verwarming waren zij aangewezen op de klod of turf uit het
gebied, waarvan de overblijvende fosfaatrijke assen als meststof werden
gebruikt. Hier en daar kwamen er toch elzenbroekbossen voor waarvan het
hakhout eveneens voor verwarming werd gebruikt. Verzuim van deze
traditionele beheersmaatregelen en een toenemende grootschaligheid van
de landbouw na WO II hadden echter al snel een nefaste invloed op het
gebied. De eens zo grote differentiatie moest plaats ruimen voor een
steeds homogener landschap. De voorgestelde ankerplaats bleef hiervan
echter in grote mate gespaard en is het enige wat ons nu nog rest van
een eertijds zeer uitgestrekt kleinschalig landschap. De Zegge dankt
zijn hoge cultuurhistorische en wetenschappelijke waarde dus in de
eerste plaats aan het menselijk handelen in het verleden. Een
eeuwenlange, kleinschalige, antropogene invloed had een grotere
differentiatie van het milieu tot gevolg dan de geologische
ontstaanswijze. Als resultaat hebben we vandaag te maken met een gebied
rijk aan verschillende vegetatietypen die samen een belangrijke
floristische waarde vertegenwoordigen en ideale mogelijkheden bieden
voor allerhande fauna. De verscheidenheid in structuur en opbouw van dit
landschap maakt het esthetisch aantrekkelijk. De 'Elsummolen' of 'de
molen van 't veld', een houten standaardmolen met halfopen voet uit
1796, die na een zwerftocht door de Zuiderkempen naar de Zeggendijk werd
overgebracht, draagt bij tot het historische en kleinschalige karakter
van dit gebied.
