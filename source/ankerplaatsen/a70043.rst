Duinengordel van Opglabbeek - Gruitrode
=======================================

:Ankerplaats ID: A70043


**Landschap**



Omschrijving
------------

Nabij de grens tussen Gruitrode en Opglabbeek strekt zich een
langgerekte duinengordel uit, die ooit als nagenoeg enige element de
wijdse openheid van het stuivende heidelandschap onderbrak. Het is één
van de grootste duinencomplexen van de Limburgse Kempen, 5 à 6 km lang
en 500 m breed. Ten westen sluit het aan op de vennen in de
Donderslagheide (Meeuwen). Het oostelijke gedeelte loopt uit tegen de
vallei van de Bosbeek (Opoeteren) en maakt deel uit van het hier beoogde
landschap. De sterk verdroogde Kattenbeek en de Busselzijp, geflankeerd
door vijvers, liggen ingesneden aan de valleirand. De omgeving wordt
verder in grote lijnen gekenmerkt door bossen, heiderestanten en enkele
vennen. Bovendien is ze rijk aan archeologische vindplaatsen. Centraal
door het gebied loopt een dreef, de Geuzenbaan genoemd. Hier trok Willem
van Oranje omstreeks 1568 met zijn leger voorbij, om de ridders van de
Duitse Orde in de Commanderij van Gruitrode te mijden. Langs de weg
staat de zogenaamde Boskapel, toegewijd aan Onze-Lieve-Vrouw van Rust.
Verspreid aan de randen liggen landbouwpercelen, waarvan sommige
kleinschalig met houtkanten of bomenrijen (bijvoorbeeld De Riet,
Opoeteren). De Oudsberg, ook wel de Zandberg genoemd, is de hoogste top
van het duinmassief en steekt bijna 40 meter boven het Kempens Plateau
uit. Het reliëf van de duinen is erg onregelmatig en chaotisch, wat zich
uit in een waaier van verscheiden hoogte en vorm. Vlakke en reliëfrijke
delen wisselen elkaar plots af. Er doen zich grote hoogteverschillen
voor op korte afstanden. Zeer steile hellingen zijn frekwent.
Regelmatige duinvormen zijn er zeldzaam, hoewel geïsoleerde duinlichamen
voorkomen. Al die kenmerken wijzen op het jonge karakter van de duinen,
opgebouwd door zuidwestenwinden. Het duinencomplex behoort tot de
zogenaamde Formatie van Kalmthout: de bovenste eenheid rust op een
humuspodzol en bestaat uit gele of geelgrijze zanden zonder
bodemontwikkeling aan de top. Afgezien van een lichte aanrijking van
organisch materiaal, vooral onder dennenbos, is er aan het oppervlak
inderdaad nergens van enige bodemontwikkeling sprake. Totnogtoe werd
door onderzoekers nog geen begraven bodem aangetroffen. Op plaatsen waar
vegetatie ontbreekt, treedt nog aktieve verwaaiing op. Op de hoogste
duinen en langs de meeste wandelpaden worden in de noordelijke lijzijde
aktuele valhellingen teruggevonden. Op de witte zandoppervlakten
ontwikkelen zich in de winter, wanneer zij slechts sporadisch betreden
worden, windribbels. De aktieve duinen hebben een eigen microklimaat.
Aan het uitsteken van wortels of een zandophoping tot in de takken kan
waargenomen worden of een duindeel wordt afgebroken dan wel aangroeit.
In de begroeide delen zijn nog diepe windkuilen zichtbaar. De Oudsberg
zou voorheen hoger geweest zijn en thans door verwaaiing verder
uitdijen. Menselijke activiteiten (motorcross, recreatie) liggen mee aan
de basis van de duinverlaging. De actuele duinen zijn minstens
gedeeltelijk historisch, en niet uitsluitend de herwerking van een ouder
duinmassief uit het Laatglaciaal (zo'n 13 000 tot 8000 jaar geleden).
Zij ontstonden wellicht in de middeleeuwen als gevolg van verwaaiing na
overexploitatie en onoordeelkundige ontginning tot akkers van de
zuidwestelijke heidegebieden. Opvallend is de samenhang met de grootte
van de voormalige akkergordel. De oppervlakte daarvan nam toe in
oostelijke richting. De duinen zijn ook het hoogst in het noordoostelijk
verlengde van de toenmalige akkergebieden van Opglabbeek-Dorp en Louwel.
In latere tijden was winderosie erg gevreesd in de Kempen. De akkers
werden omzoomd met houtwallen, die ongetwijfeld ook een rol als
windremmers speelden. Bij Opoeteren kreeg het duincomplex mede zijn vorm
door de niet aflatende inzet van de dorpsbewoners om het opschuivend
stuifzand daar d.m.v. begroeiing en houtwallen tegen te houden,
vooraleer het hun gronden overrompelde. Als gevolg daarvan komen er
stuifzandwallen voor. Verder onderzoek naar het ontstaan en de
historische evolutie van deze duinen is ten zeerste gewenst. Thans
worden duinlandschappen door velen positief gewaardeerd. Zij bieden een
gevarieerde beleving met steeds wisselende open ruimtes, gesloten
gebiedjes, doorkijken en oriëntatiepunten. Indrukwekkend zijn de
panoramische zichten vanaf de Oudsberg op de kerktorens en mijnterrils
in de omgeving, soms belemmerd door de aanwezige bossen. Op één van de
duintoppen staat een Mariabeeldje. De duinen zijn hier deels gefixeerd
door bebossing. Vooral dennenbestanden, van o.a. het Gruitroderbos,
bezetten bloksgewijs een grote oppervlakte. In de loop van de 20ste eeuw
vonden de bomen gretig aftrek in de naburige mijnen, om er als stuthout
gebruikt te worden. Voordien hield hier eeuwenlang een gevarieerd
cultuurlandschap stand. Het vormde een onmisbaar onderdeel van de
toenmalige landbouweconomie. Heidevlakten op het plateau gingen samen
met hooi- en weilanden in de beekdalen. Daartussen lagen de
bewoningskernen met cultuurgronden, geriefhoutbosjes en struwelen. Begin
vorige eeuw ging de betekenis van de heide verloren en werden grote
delen ervan samen met de duinen bebost. Enkele van de duinen, waaronder
het Heilig Boske en de Oudsberg, werden niet beplant en konden verder
evolueren. Op een aantal ontwikkelde zich spontaan plantengroei. Op
andere werd de vegetatievorming verstoord en hield de wind vrij spel. De
relatieve openheid op deze laatste duinen was tot voor kort niet enkel
het gevolg van een bewuste beheerskeuze maar ook het resultaat van het
recreatief gebruik. Onder andere liggen vlakbij enkele jeugdhuizen,
kampeerverblijven en sportaccomodaties. Wandel- en fietsroutes zijn in
het gebied uitgestippeld. Te hoge recreatiedruk en harde recreatievormen
leiden echter plaatselijk tot destructieve verstoring en vervuiling. Een
gericht beheer van het gebied en sturing van zachte recreatie blijven
meer dan ooit noodzakelijk.



Landschapswaarden
-----------------


Wetenschappelijke waarde
~~~~~~~~~~~~~~~~~~~~~~~~


Landduinen zijn één van de meest uitgesproken reliëfvormen in
Vlaanderen. De laat-historische duinen zijn, naast rivierbeddingen,
bovendien de meest dynamische landschapseenheden. Zij hebben
uitzonderlijke geomorfologische waarde. Het areaal landduinen dat hier
voorkomt behoort tot één van de grootste duinencomplexen van de
Limburgse Kempen, 5 à 6 km lang en 500 m breed.

Historische waarde
~~~~~~~~~~~~~~~~~~


Eeuwenlang hield hier een gevarieerd cultuurlandschap stand. Het
vormde een onmisbaar onderdeel van de toenmalige landbouweconomie, sinds
de 20ste eeuw in onbruik geraakt. Daarin gingen heidevlakten samen met
cultuurgronden rond bewoningskernen, geriefhoutbosjes, hooi- en
weilanden in het beekdal. Begin vorige eeuw ging de betekenis van de
heide verloren en werden hele oppervlakten ervan samen met de duinen met
naaldhout beplant. Toch bleven hier heiderestanten behouden en
verschillende duinen vrij van begroeiing. Sommige van de duinen in de
omgeving zijn minstens gedeeltelijk laat-historisch en ontstonden
wellicht tijdens de middeleeuwen als gevolg van verwaaiingen na
overexploitatie en ontginning van zuidwestelijke heidegebieden.
Opvallend is de samenhang met de grootte van de voormalige akkergordel.
Bij Opoeteren kreeg het duincomplex mede zijn vorm door de niet
aflatende inzet van de dorpsbewoners om het opschuivend stuifzand d.m.v.
begroeiing en houtwallen tegen te houden. Bovendien zijn de duinen en
hun omgeving belangrijke archeologische vindplaatsen.

Esthetische waarde
~~~~~~~~~~~~~~~~~~

Duinlandschappen worden door velen positief
gewaardeerd. Zij bieden een gevarieerde beleving met steeds wisselende
open ruimtes, gesloten gebiedjes, doorkijken en oriëntatiepunten.
Indrukwekkend zijn de panoramische zichten vanaf de Oudsberg op de
kerktorens en mijnterrils in de omgeving.


Sociaal-culturele waarde
~~~~~~~~~~~~~~~~~~~~~~~~



Het gebied leent zich tot zachte
recreatie. Wandel- en fietsroutes zijn er uitgestippeld.

Ruimtelijk-structurerende waarde
~~~~~~~~~~~~~~~~~~~~~~~~~~~~~~~~

Het voorkomen van het duinmassief, in relatie tot de andere
landschapseenheden, was hier bepalend voor de landschapsopbouw en
organisatie.



Landschapselementen en opbouwende onderdelen
--------------------------------------------



Geomorfologie/hydrografie
~~~~~~~~~~~~~~~~~~~~~~~~~


**Microreliëf:**
 * microreliëf
 * talud


o.a. wallen, windribbels

**Macroreliëf:**
 * macroreliëf
 * landduin
 * markante terreinovergang

o.a. duinreliëfs, stuifzandwallen, valhellingen, windkuilen

**Hydrografische Elementen:**
 * beek
 * vallei


o.a. Busselzijp, Kattebeek, vallei van de Bosbeek

**Moerassige gronden:**
 * ven


**Andere:**

Elementen van bouwkundig erfgoed, nederzettingen en archeologie
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

**Kerkelijk erfgoed:**
 * kapel


Boskapel of kapel van Onze-Lieve-Vrouw van Rust, Mariabeeldje op de
Zandberg

 **Archeologische elementen:**

Elementen van transport en infrastructuur
~~~~~~~~~~~~~~~~~~~~~~~~~~~~~~~~~~~~~~~~~

**Wegenis:**
 * weg


Geuzenbaan

Elementen en patronen van landgebruik
~~~~~~~~~~~~~~~~~~~~~~~~~~~~~~~~~~~~~

**Puntvormige elementen:**
 * bomengroep
 * solitaire boom


**Lijnvormige elementen:**
 * dreef
 * bomenrij
 * houtkant
 * houtwal

**Kunstmatige waters:**
 * poel
 * vijver


veedrinkputten

**Topografie:**
 * blokvormig
 * onregelmatig


**Historisch stabiel landgebruik:**
 * heide


restanten van heide en kleinschalige landbouwpercelen

**Bos:**
 * naald
 * loof
 * hooghout
 * struweel



Opmerkingen en knelpunten
~~~~~~~~~~~~~~~~~~~~~~~~~


Slechts op de plekken waar vegetatie ontbreekt, treedt nog aktieve
verwaaiing op. Hoge recreatiedruk en harde recreatievormen leiden
plaatselijk tot destructieve verstoring en vervuiling. De Kattebeek is
sterk verdroogd. Een gericht beheer van het gebied en sturing van zachte
recreatie blijven meer dan ooit noodzakelijk.Verder onderzoek naar het
ontstaan en de historische evolutie van deze duinen is ten zeerste
gewenst. Recente bebouwing levert geen bijdrage tot de
landschapswaarden.
