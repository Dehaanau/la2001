Vijvergebied rond Roosterbeek en Slangebeek
===========================================

:Ankerplaats ID: A70062


**Landschap**


Omschrijving
------------

Tot midden 19de eeuw was een groot deel van Zonhoven heidegebied. In
het westen van de gemeente lagen de Kuringerheide en Wijvenheide. Deze
laatste waren een deel van de moerassige zone die zich uitstrekt
langsheen de zuidwestelijke rand van het Kempens plateau en langzaam
naar de Demer afhelt, de zogenaamde Lage Kempen. Daarin komen ook
duinkammen voor en horen een kenmerkende flora en fauna thuis. Het
gebied Wijvenheide was een nat heidegebied ten noorden van de
Roosterbeek. De Platwijers lagen in het open landschap van de
Kuringerheide, op de rand van de Slangebeekvallei. Het Groot en Klein
Witven of Wijven, de Ballewijers en de Platweijers werden reeds in de
15de eeuw vermeld en waren vermoedelijk vennen, door veenontginning
uitgediept en later gebruikt voor de viskweek. Wit of wij komt van wijde
hetgeen op de boswilg duidt. In de loop van de 19de eeuw werden
belangrijke delen van de heidegebieden bebost of in gebruik genomen als
weide of akker. Plaatselijk werd ijzererts gewonnen. De ondiepe kuilen,
die hiervoor werden gegraven, werden in gebruik genomen als visvijvers.
De drassige omgeving leende zich immers tot het aanleggen van vijvers.
In die periode werden commerciële viskwekerijen opgericht en breidde het
bestaande vijverareaal verder uit. De grote bloei van de viskwekerijen
begon pas na de tweede wereldoorlog, vooral ten gevolge van de opkomst
van de sportvisserij. Tegenwoordig wordt nog maar weinig vis gekweekt.
Wel wordt er jonge vis in het buitenland gekocht, die hier in de vijvers
opgroeit. De vijvers waren tevens een onderdeel van een plaatselijk
landbouwsysteem. In de viskweek werden de vijvers drooggezet
(afgelaten), bewerkt, bemest en ingezaaid met spurrie of tegenwoordig
raaigras, vooraleer vis werd uitgezet. Ook werd regelmatig de oever- en
watervegetatie gemaaid. Verlaten vijvers ondergaan een spontaan proces
van verruiging en uiteindelijk verlanding. Men legde voor de visteelt
dijken aan, groef zogenaamde zouwen (oplaat- en afvoergrachten) en
plaatste sluizen in de meanderende beken om het water naar de vijvers te
leiden. Zo ontstonden vijvercomplexen die bevoorraad worden door een
ingewikkeld en kunstmatig gestuurd hydrologisch systeem. In Kolberg
bijvoorbeeld wordt het zachtjes stromend water aangevoerd vanuit de
Roosterbeek en afgevoerd naar de Zonderikbeek. Het landschap wordt dan
ook voornamelijk bepaald door open waterpartijen, van elkaar gescheiden
door al dan niet beboste dijken, en afgewisseld met broekbosjes. Van de
typische oever- en rietvegetatie is door de jaren heen veel verloren
gegaan t.g.v. de intensieve viskweek. Sommige dijken werden toen
aangelegd of opgehoogd met bouwpuin. Midden in het vijvercomplex Ter
Donk ligt de goed bewaarde Donckse of Vranckenschans, die dateert van
1601. De aarden wal en het omgevende grachtensysteem zijn duidelijk
zichtbaar. Niet alleen de vijvers waren ingeschakeld in de
landbouweconomie. In de natte beekvalleien werden ook beemden als
hooiland in cultuur gebracht. Begin vorige eeuw nog kwamen bevloeide,
zogenaamde waterbeemden voor. Volgens recent onderzoek was dit een zeer
algemene, vele eeuwen oude en door de Kempense landbouwers toegepaste
bevloeiing van grasland. De omliggende heidegebieden waren
gemeenschappelijke graasweiden voor schapen en koeien. De heide leverde
stooisel en plaggen voor de potstal waarin de nodige mest geproduceerd
werd om de zandige akkers vruchtbaar te maken. Op de hoger gelegen delen
vindt men nog de relicten van natte en droge heide. Het omliggend gebied
wordt verder gevormd door een licht golvend landschap van weiden,
omzoomd door opgehoogde wallen met bomenrijen of houtkanten, en
plaatselijk ook naald- en loofbossen, zoals op de Galgeberg. De
percelering is deels historisch stabiel. Hier en daar ligt een poel of
enkele akkers. De zuidwestelijk vlakbij het Albertkanaal gelegen
Olmenwinning is een voormalige hoeve van de abdij Herkenrode. Van het
oorspronkelijke complex bleef enkel het woonhuis bewaard. Het gebied
leent zich tot zachte recreatie. Verschillende fiets- en wandelroutes
zijn er uitgestippeld.



Landschapswaarden
-----------------


Wetenschappelijke waarde
~~~~~~~~~~~~~~~~~~~~~~~~

Waardevol is het voorkomen in een aaneensluitend logisch geheel van
voor de Kempen typische en steeds zeldzamer wordende landschapselementen
zoals vijvers met verlandingszones, vochtige en droge heiderelicten,
bosjes, weidegebieden met houtkanten enz. Daarbij horen ook een
kenmerkende flora en fauna.

Historische waarde
~~~~~~~~~~~~~~~~~~


De visvijvers (weyers) in de valleien van de Roosterbeek en
Slangebeek werden vanaf de 15de eeuw reeds aangelegd ten behoeve van de
viskweek. Ze waren een onderdeel van het plaatselijke landbouwsysteem,
dat hier in het landschap herkenbaar blijft en dat samenhing met het
voorkomen van heidegebieden, akkers, weilanden, houtwallen, bossen en
beemden. Dijken, sluisjes en sloten maakten het waterbeheer mogelijk. De
percelering is deels historisch stabiel. Midden in het vijvercomplex Ter
Donk ligt de goed bewaarde Donckse of Vranckenschans, die dateert van
1601. De aarden wal en het omgevende grachtensysteem zijn duidelijk
zichtbaar.

Esthetische waarde
~~~~~~~~~~~~~~~~~~

Het half-open landschap biedt een variatie aan
waterplassen (al dan niet met oeverbegroeiing), bosjes, poelen, weiden,
houtwallen en bomengroepjes. Het geheel heeft een hoge visuele
belevingswaarde.


Sociaal-culturele waarde:
~~~~~~~~~~~~~~~~~~~~~~~~


Het gebied leent zich tot zachte
recreatie. Verschillende fiets- en wandelroutes zijn er uitgestippeld.

Ruimtelijk-structurerende waarde
~~~~~~~~~~~~~~~~~~~~~~~~~~~~~~~~~

De valleien van de Roosterbeek en de Slangebeek waren hier bepalend
voor de organisatie van het landschap.



A. LANDSCHAPSELEMENTEN EN OPBOUWENDE ONDERDELEN
-----------------------------------------------



GEOMORFOLOGIE/HYDROGRAFIE
~~~~~~~~~~~~~~~~~~~~~~~~

**Microreliëf:**

 * microreliëf


**Macroreliëf:**

 * macroreliëf
 * landduin

**Hydrografische Elementen:**

 * beek
 * vallei
 * meander


o.a. Roosterbeek, Slangebeek, Zonderikbeek

**Moerassige gronden:**

 * moeras
 * veen
 * rietland
 * ven


vochtig grasland

ELEMENTEN VAN BOUWKUNDIG ERFGOED, NEDERZETTINGEN EN ARCHEOLOGIE
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

**Landbouwkundig erfgoed:**

 * hoeve


Olmenwinning

**Militair erfgoed:**

 * schans


Donckse of Vranckenschans

**Kerkelijk erfgoed:**

 * kapel



ELEMENTEN VAN TRANSPORT EN INFRASTRUCTUUR
~~~~~~~~~~~~~~~~~~~~~~~~~~~~~~~~~~~~~~~~~

**Wegenis:**

 * weg
 * pad


fiets- en wandelroutes

**Waterbouwkundige infrastructuur:**

 * kanaal
 * dijk
 * sluis
 * grachtenstelsel
 * stuw


Albertkanaal, vijvercomplex

ELEMENTEN EN PATRONEN VAN LANDGEBRUIK
~~~~~~~~~~~~~~~~~~~~~~~~~~~~~~~~~~~~~

**Puntvormige elementen:**

 * bomengroep
 * solitaire boom


**Lijnvormige elementen:**

 * bomenrij
 * houtkant
 * houtwal

**Kunstmatige waters:**

 * poel
 * turfput
 * vijver


**Topografie:**

 * onregelmatig
 * historisch stabiel


**Historisch stabiel landgebruik:**

 * permanent grasland
 * heide


vochtige beemden en weilanden

**Bos:**

 * naald
 * loof
 * broek
 * hakhout
 * hooghout
 * struweel


**Bijzondere waterhuishouding:**

 * vloeiweide
 * watering


kleinschalige waterbeemden

OPMERKINGEN EN KNELPUNTEN
~~~~~~~~~~~~~~~~~~~~~~~~

Van de typische oever- en rietvegetatie is door de jaren heen veel
verloren gegaan t.g.v. de intensieve viskweek. Sommige dijken werden
toen aangelegd of opgehoogd met bouwpuin. De recente bebouwing levert
geen bijdrage tot de landschapswaarden.
