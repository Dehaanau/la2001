Damme en omgevende polders
==========================

:Ankerplaats ID: A30018




A.TEKSTUELE Omschrijving
------------

Deze ankerplaats ligt rond de stadskern van Damme en grenst aan
ankerplaatsen "Polders van Dudzele" , "Fort van Beieren" en "kreken
Lapscheure". Ze ligt nagenoeg volledig in zgn. Oudland en toont nog het
typisch grondgebruik gerelateerd aan de fysische structuur van
kreekruggronden en komgronden. Het Schipdonkkanaal in het noorden ligt
quasi op de grens van Oud- naar Middelland. We bespreken eerst het
polderlandschap van Damme en daarna Damme zelf met zijn vestingswallen.
Tijdens de Duinkerke-II-transgressies (3e-8e eeuw) was hier een
slikke-schorre-systeem aanwezig. Bij de volgende transgressies werd dit
gebied niet meer overstroomd en bleven de Duinkerke-II-afzettingen aan
de oppervlakte liggen. De kreken slibten toe met aanvankelijk zand en
bovenaan klei, maar door inklinking van het veen in de aansluitende
komgronden, werden deze vroegere kreekgeulen in reliëf gezet en vormen
nu ruggen tussen de omliggende komgronden. Dit gebied werd vrij vroeg
ingepolderd en als landbouwland gebruikt. De huidige percelering komt
goed overeen met de toestand op Ferrariskaart. Op de drogere
kreekruggronden treft men nog (vooral) akkerland aan. Hierop komen ook
de verspreide bebouwing en de wegen voor. De komgronden zijn van oudsher
grasland (historishc permanent grasland) en vertonen microreliëf
(typisch voor Oudland). Tussen de onregelmatige weilandpercelen zijn
talrijke grachtjes gegraven waarin rietkragen staan. Deze weilanden
hebben vaak een veedrinkput. Deze historisch permanente graslanden
hebben een grote floristische en faunistische waarde. Oorspronkelijk
moet er langs de weilandpercelen meer perceelsrandbegroeiing geweest
zijn, maar de afwezigheid ervan zorgt voor het open karakter van het
gebied. Waar akkerland grenst aan kreekoevers, worden de oevers en de
vegetatie vaak schade berokkend door de intensieve bewerking (o.a. door
te ploegen tot zeer dicht tegen de oevers). Dit moet vermeden worden.
Deze ankerplaats wordt vooral begrensd door dijken waarop vaak meerdere
opgaande bomenrijen staan. Deze bomen bakenen de polders zowel visueel
als in historisch oogpunt goed af. Ook langs de dijken van de kanalen
(Schipdonk en Damse Vaart) staan bomenrijen. De zuidoostelijke uitloper
is aan de ene kant begrensd door het vroegere Lievekanaal (verbinding
Damme en Gent). De wegen situeren zich op de kreekruggronden en op de
dijken. In het gebied komen nog talrijke historische hoeves voor zoals
Hoeve Bonem (met een opperkamer), Hoeve Wederjunste en hoeve Mikkem.
Hier en daar staat ook een kapelletje (zoals bij Hoeve ter Mikkem).
Vlakbij Hoeve Bonem lijkt een perceel uitgebrikt (misschien ontveend) en
is waarschijnlijk nog een kreekrestant. Vanuit deze ankerplaats heeft
men een zicht op het beboste Fort van Beieren (dat zeer in het oog
springt) en op de stadswallen van Damme. Op sommige plaatsen trekken
windmolens (turbines) ter hoogte van de haven van Zeebrugge de aandacht.
Vanuit Koolkerke rukt de bebouwing op richting deze ankerplaats. Om het
zicht op de ankerplaats te bewaren moet men dit verhinderen. De
stadskern van Damme wordt enerzijds gestructureerd door de zeer goed
bewaarde stadswallen en anderzijds door de Damse Vaart. De stervormige
stadsverdediging dateert uit de Tachtigjarige Oorlog tussen de
Noordelijke Nederlanden en Spanje, en bestaat uit een enkele omwalling
en een dubbele begrachting. Op de wallen heeft men hier en daar (waar
geen bomenrijen staan) een vergezicht op de omgevende polders en tevens
een zicht op de stad zelf. Langs deze grachten en de wal staan hier en
daar opgaande bomenrijen die deze structuren benadrukken en van ver
zichtbaar zijn in dit vlakke polderlandschap. Men moet echter enkele
doorkijken in deze bomenrijen zeker vrijwaren. Een deel van de oude
omwalling is nu natuurreservaat waar men in de grachten de opeenvolgende
stadia van verlandingsvegetatie tracht te bekomen (o.a. rietkragen,
moerasbos). De stadswallen zijn grotendeels als landbouwland aangewend
waarbij het microreliëf van de grachten nog goed herkenbaar is. Nabij de
zuidervaart zijn in het weiland waarschijnlijk nog enkele restanten van
een kreek te zien. Op deze zuidervaart staat een vrij vervallen sluisje
“de sluispoort” dat men nauwelijks herkent door de opslag van struiken
en bomen errond. Dwars door de stadskern van Damme loopt de Damse Vaart.
Tijdens de Middeleeuwen lag Damme immers aan de Zwingeul die tot Brugge
reikte. Naarmate de geul verzandde, nam Damme de havenfunctie van Brugge
over maar dat was van korte duur door verdere toeslibbing. De dijken
langs de Damse Vaart zijn beplant met opgaande bomen die het kanaal van
verre zichtbaar maken in het landschap. In de kern liggen nog enkele
zeer waardevolle gebouwen zoals de ruïnes van de OLV-kerk, het stadhuis,
de St-Kristoffelhoeve (met toegangspoort uit de 18e eeuw), het museum
van St-Janshospitaal. Dit laatste bestond reeds in de 13e eeuw en lag
vlakbij de OLV-kerk. Verder is de stompe toren van de kerk zeer
kenmerkend; de dorpen die eertijds langs de Zwingeul lagen (zoals
Lissewege, Hoeke en Damme), worden getypeerd door monumentale stompe
kerktorens, vermoedelijk oude lichtbakens ten behoeve van de
scheepvaart. De markt was tijdens de middeleeuwen aan de geul gelegen en
ook het huidige stratenpatroon is nog vrij gelijkend op de middeleeuwse
structuur. Ter hoogte van Damme was en is tevens een brug over de Damse
Vaart. Buiten de stadskern langs de Damse Vaart staat de windmolen
“Schellemolen” die echter weinig opvalt door de bomenrijen langs de
Vaart. Op de stadswallen wordt ook aan akkerbouw gedaan; door de
bewerking van het land worden de oevers en onrechtstreeks ook de wallen
zelf schade berokkend. Op zijn minst één of meerdere meters van de
oevers vandaan dienen onbewerkt te blijven om het oeverprofiel te
bewaren. Daarenboven berokkent deze bewerking ook schade aan mogelijkse
archeologische sporen. Het Leopold- of Schipdonkkanaal vormt een visuele
grens door de begeleidende bomenrijen langs haar loop en door de dijken. 



Landschapswaarden
-----------------


Wetenschappelijke waarde
~~~~~~~~~~~~~~~~~~~~~~~~

Grote floristische en faunistische waarde van nat graslandgebied in
polder. Oude stadswallen goed herkenbaar in het reliëf. Floristische
waarde van de oude wallen : zeer waardevolle moeras- en
moerasbosvegetatie met drijftillen.

Historische waarde
~~~~~~~~~~~~~~~~~~


Huidige percelering en landgebruik zijn zeer goed vergelijkbaar met
de toestand op Ferraris en Vandermaelen waarbij een groot deel van de
huidige graslanden een historisch permanent karakter heeft. De
bodemgesteldheid bepaalt nog grotendeels het landgebruik waarbij
grasland in de lagere komgronden voorkomt en de wegen , akkers en
bebouwing op de hogere zandige geulgronden. Damme lag tijdens de
middeleeuwen als voorhaven van Brugge aan de Zwingeul. Tijdens de
Tachtigjarige Oorlog werd Damme tot een omwalde stervormige vesting met
zevens bastions uitgebouwd. Gedeelten van deze omwalling zijn bewaard
gebleven en de volledige structuur is nog herkenbaar aan kleine
hoogteverschillen en percelering. Damme en omgeving vormen een relict
van een vestigingslandschap. Verschillende historische belangrijke
gebouwen : ruïne van de O.L.V.-kerk, stadhuis, museum
Sint-Janshospitaal. Sint-Kristoffelhoeve gelegen aan de Damse Vaart met
18de eeuwse toegangspoort.

Esthetische waarde
~~~~~~~~~~~~~~~~~~

Landelijke stad met middeleeuws uitzicht.
Omwalling bestaat uit een aarden wal en een dubbele grachtt in de vorm
van een zevenster. Dijken en kanalen, beiden geaccentueerd door
begeleidende bomenrijen, delen de ruimte in grote open ruimte gebieden
met wijdse zichten. Het Schipdonkkanaal of Leopoldkanaal vormt een
visuele grens door de bedijking en de begeleidende bomenrijen die
samenvalt met de grens van de ankerplaats.

Ruimtelijk-structurerende waarde
~~~~~~~~~~~~~~~~~~~~~~~~~~~~~~~~

Damse Vaart zorgt voor afwatering van gebied.



C.LANDSCHAPSELEMENTEN EN OPBOUWENDE ONDERDELEN
-----------------------------------------------



GEOMORFOLOGIE/HYDROGRAFIE
~~~~~~~~~~~~~~~~~~~~~~~~

**Microreliëf:**

 * microreliëf


typisch voor Oudlandpolder

**Hydrografische Elementen:**

 * kreek


**Moerassige gronden:**

 * rietland


in verlande stukken van kreek

ELEMENTEN VAN BOUWKUNDIG ERFGOED, NEDERZETTINGEN EN ARCHEOLOGIE
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

**Nederzettingspatronen:**

stad Damme

**Bouwkundig erfgoed:**


St-Janshospitaal

**Landbouwkundig erfgoed:**

 * hoeve


St-Christoffelhoeve, Hoeve Bonem

**Molens:**

 * windmolen


Schellemolen

**Militair erfgoed:**

 * verdedingingslinie


Vaubanvestingswallen bewaard

**Kerkelijk erfgoed:**

 * kerk
 * kapel


kerk te Damme: toren met plat dak; kapel Ter Mikkem

ELEMENTEN VAN TRANSPORT EN INFRASTRUCTUUR
~~~~~~~~~~~~~~~~~~~~~~~~~~~~~~~~~~~~~~~~~

**Waterbouwkundige infrastructuur:**

 * kanaal
 * dijk
 * brug
 * sluis


Damse Vaart in oude Zwingeul; o.a. Romboutswervedijk;

ELEMENTEN EN PATRONEN VAN LANDGEBRUIK
~~~~~~~~~~~~~~~~~~~~~~~~~~~~~~~~~~~~~

**Lijnvormige elementen:**

 * bomenrij
 * knotbomenrij
 * perceelsrandbegroeiing

rond hoeves: bomenrijen; af en toe resten van perceelsrandbegroeiing

**Kunstmatige waters:**

 * poel


veedrinkput

**Topografie:**

 * onregelmatig


**Historisch stabiel landgebruik:**

 * permanent grasland


in de komgronden

**Bijzondere waterhuishouding:**

 * polder



OPMERKINGEN EN KNELPUNTEN
~~~~~~~~~~~~~~~~~~~~~~~~

Door de bewerking met zwaar landbouwmateriaal worden de oevers van
kreken met waardevolle rietvegetatie schade berokkend. Door de open
ruimte heeft men vanuit het gebied een zicht op Damme zelf en op het
beboste Fort van Beieren (aangrenzende ankerplaats). Oprukkende
lintbebouwing vanuit Koolkerke bedreigt zicht vanop wegen op het gebied
en zou een beperking vormen van deze open ruimte.
