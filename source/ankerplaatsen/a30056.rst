Kastelen Gruuthuyse - Cellen - Erkegem en Kampveld
==================================================

:Ankerplaats ID: A30056




Omschrijving
------------

Deze ankerplaats strekt zich uit langs de Rivier- en de Hertsbergebeek
inbegrepen het kasteeldomein van Gruuthuyse ten oosten van de dorpskern
van Oostkamp, het kasteel Celles, het kasteel van Erkegem en
Nieuwenhovebos tot het Kampveld ten noordoosten van Waardamme (gem.
Oostkamp). De meeste grenzen worden gevormd door dreven en bomenrijen.
De kasteeldomeinen dateren allen uit de 18e en 19e eeuw toen de
bosgrodel ten zuiden van Brugge bij de adel zeer aantrekkelijk was om er
een tweede verblijf te bouwen. Sommige sites hadden reeds tevoren
kastelen en landgoederen. De Rivier- en Hertsbergebeek hebben een
natuurlijke en sterk meanderende loop met natuurlijke oeverprofielen.
Langs hun valleigrenzen zijn lokaal nog zeer markante steilranden
aanwezig die soms begroeid zijn met knotbomen en struiken. Langs de
beken liggen veelal weilanden die knot/bomenrijen aan de perceelsgrenzen
hebben. De weilanden nabij de beken vormen het natuurlijk
overstromingsgebied. Stroomafwaarts van de samenvloeiing van Rivierbeek
en Hertsbergebeek komen langs de oevers bossen voor die botanisch zeer
rijk zijn door de graduele overgang van natte en voedselrijke bodems bij
de beek naar droge en voedselarme omstandigheden op de helling, zoals in
het Nieuwenhovebos voorkomt. Beide beken hebben beekbegeleidende bomen
en struiken die samen met het lint van weiland hun kronkelende loop in
het landschap visueel accentueren. Het Kampveld vormt het interfluvium
tussen beide beken en heeft talrijke bronniveau’s. Waarschijnlijk vormde
dit gebied vroeger een veldgebied dat op de kabinetskaart van de
Ferraris (ca. 1776) wel al ontgonnen was als landbouwland, of lag het in
de nabijheid van een veldgebied. De ontginningsperiode was van korte
duur want het werd een weinig later bebost. Momenteel is nog heideflora
aanwezig langs de dreven en in enkele kapvlaktes. Het Kampveld is
gedeeltelijk bebost met loof- en/of naaldbos en wordt gedeeltelijk als
akker- of weiland gebruikt waarbij het dambordvormig perceleringspatroon
geaccentueerd wordt door dreven. In het oosten van het Kampveld ligt een
boerderij waarvan de plattegrond een L-vorm heeft. Het betreft een gave
boerderij bestaande uit een woonhuis, wagenhuis en enkele stallen. Ter
hoogte van de samenvloeiing ligt een aaneengesloten weilandcomplex
waarin de bomenrijen de beken accentueren. Aan de rand van de vallei
liggen enkele kleinere hoeves zonder storende nieuwbouw. Ten noorden van
de samenvloeiing ligt het Nieuwenhovebos dat geen gesloten boscomplex
vormt maar af en toe onderbroken wordt door een weiland. Langs de
helling komen enkele kleinere bronniveautjes voor. Het heeft naald-,
loof- en gemengde bossen en herbergt een rijke flora. De dreven
accentueren het geometrisch perceleringspatroon. In het noorden ligt het
kasteel Erkegem. Het oorspronkelijke landhuis dateert uit 1790 en werd
in het begin van de 20e eeuw uitgebouwd tot een kasteel. Het is omringd
door een park met vijver en heuvel. De heuvel is opgeworpen met het
materiaal dat uitgegraven is voor de vijver. Op de heuvel staan een
houten obelisk en een Tholos tempeltje. Over de vijver liggen ook een
houten brug en bij het water ligt een houten boothuis. Het omringende
park is in typisch Engelse landschapsstijl aangelegd met kronkelende
lijnen en grenzen van bospartijen, en geïsoleerde bomengroepen. Ten
noorden van het kasteel ligt een recente villa die door de andere stijl
afbreuk doet aan de gaafheid en het esthetisch karakter van het kasteel.
Het kasteel Celles werd in 1912 heropgebouwd in ecclectische stijl met
een neorenaissance-inslag. Het gebouw heeft een toren met koepel en
talrijke horizontale speklagen. Het omringende park is in een
landschappelijke sfeer aangelegd met enkele speciale florasoorten en
bosbestanden doorsneden met dreven. Daarnaast staat er een boothuis (in
veldsteen) , een grote ijskelder en een gedeeltelijk ommuurde moestuin.
De Rivierbeek vormt de dynamische grens van dit domein. De Vloedhoeve is
een gave en grote hoeve in een open omgeving. Het bestaat uit 2
gebouwen, het woonhuis en de stallingen rond een kleine koer
gerangschikt. De hoeve past door haar historisch karakter binnen dit
landschap. Ten noorden ervan ligt het kasteeldomein Gruuthuyse dat sinds
de middeleeuwen een kasteel heeft gehad en sinds de 17e eeuw eigendom is
van de familie d'Ursel. De oudste middeleeuwse afbeelding toont een
burcht of kasteel met twee ronde torens met schietgaten. Het huidige
kasteel is gebouwd op het einde van de 19e eeuw in Brabantse
renaissancestijl nadat het vorige gesloopt was. Naast het kasteel ligt
een grote vijver. Ten noorden staan enkele dienstgebouwen in een L-vorm.
Het kasteelpark van Gruuthuyse kan in drie delen opgesplitst worden
naargelang de hangbare parkstijl: het park in Franse aanleg aansluitend
op het kasteel, het Engelse park met Franse inslag, en het Nieuwe park
waarin de schandpaal centraal staat. Het Engelse park creëert door
solitaire bomen en kronkelende uitlopers van het bos vista’s langs de
uitgestrekte weilanden rond het kasteel. In het zuidwesten ligt het
Nieuw park waar 6 assen vertrekken vanuit het centrum maar waarbij de
assen geen speciaal zichtpunt (gebouw) hebben. De Rivierbeek doorkruist
het park en wordt aangewend in de parkaanleg.




Landschapswaarden
-----------------


Wetenschappelijke waarde
~~~~~~~~~~~~~~~~~~~~~~~~

De meanderende loop van de Rivier- en de Hertsbergebeek heeft een
grote wetenschappeliejk waarde vanwege de natuurlijkheid van de oevers
en het beeksysteem en omdat de aangrenzende weilanden dienst doen als
natuurlijk overstromingsgebied. De bossen herbergen een rijke flora door
de graduele verandering van de bodemomstandigheden van de beek naar de
hellingen en door het voorkomen van bronniveau's. In enkele
kasteelparken komen enkele zeldzame flora's en merkwaardige planten
voor. Het Kampveld herbergt nog heidelfora op bepaalde plaatsen wat
herinnert aan de nabijheid van veldgebieden.

Historische waarde
~~~~~~~~~~~~~~~~~~


De kastelen en domeinen dateren meestal uit de 18e en 19e eeuw. De
site van Gruuthuyse gaat echter terug op een middeleeuws kasteel of
burcht en het domein zelf is sinds de 17e eeuw eigendom van de familie
d'Ursel. De meeste kastelen en bijhorend bouwkundig erfgoed zijn goed
bewaard gebleven, verschillen in bouwstijl en worden omkaderd door een
park met een bepaalde aanleg om vista's te creëren. De blokvormige
percelering en het gave drevenpatroon getuigen van de late ontginning
van het Kampveld als voormalig veldgebied of als bosgordel rond een
veldgebied. De overstroombare bossen en weilanden langs de beken zijn
intact bewaard waarbij de weilanden nog gave perceelsrandbegroeiing
hebben.

Esthetische waarde
~~~~~~~~~~~~~~~~~~

De valleien van de Rivier- en Hertsbergebeek zijn
goed herkenbaar in het landschap door de beekbegeleidende natte
weilanden met gave perceelsrandbegroeiing. Hun kronkelende natuurlijke
loop wordt visueel benadrukt door de beekbegeleidend lineair groen. De
gave kastelen en de bijhorende gebouwen krijgen een esthetische
meerwaarde door de omliggende parken (vaak met waterpartijen) waarin
vista's gemaakt worden en door de bebossing in de ruime omgeving. Het
boscomplex van het Kampveld accentueert de hogere ligging van dit
interfluvium en het gave drevnepatroon benadrukt de systematische
ontginning van het gebied.


Ruimtelijk-structurerende waarde
~~~~~~~~~~~~~~~~~~~~~~~~~~~~~~~~

De valleien van de Rivier- en de Hertsbergebeek zijn ruimtelijk
structurerend voor het landgebruik.



Landschapselementen en opbouwende onderdelen
--------------------------------------------



GEOMORFOLOGIE/HYDROGRAFIE
~~~~~~~~~~~~~~~~~~~~~~~~

**Microreliëf:**

 * talud


steilranden langs valleigrens

**Macroreliëf:**

interfluvium Hertsberghe- en Rivierbeek

**Hydrografische Elementen:**

 * beek


Rivier- en Hertsberghebeek

ELEMENTEN VAN BOUWKUNDIG ERFGOED, NEDERZETTINGEN EN ARCHEOLOGIE
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

**Koeren en hovingen:**

 * tuin
 * park


kasteelparken; moestuin

**Kastelen, landgoederen en aanhorigheden:**

 * kasteel
 * toren
 * landgoed
 * ijskelder
 * kasteelgracht


boothuis;obelisk in kast. Erkegem

**Landbouwkundig erfgoed:**

 * hoeve


hoeve op Kampveld

**Klein historisch erfgoed:**

 * schandpaal


kasteeldomein Gruuthuyse


ELEMENTEN EN PATRONEN VAN LANDGEBRUIK
~~~~~~~~~~~~~~~~~~~~~~~~~~~~~~~~~~~~~

**Puntvormige elementen:**

 * bomengroep


in parken

**Lijnvormige elementen:**

 * dreef
 * bomenrij
 * houtkant
 * knotbomenrij

bij weilanden en langs beken

**Kunstmatige waters:**

 * vijver


**Bos:**

 * naald
 * loof
 * broek
 * hakhout
 * middelhout



OPMERKINGEN EN KNELPUNTEN
~~~~~~~~~~~~~~~~~~~~~~~~

De ankerplaats wordt doorsneden door de autostrade E40 Oostende-Brussel
wat de landschappelijke samenhang verbreekt. Deze ankerplaats vormt een
langgerekt lint tussen enkele grotere bebouwde kernen van Oostkamp en de
verkaveling ten zuiden ervan. De ankerplaats mag niet verder versneden
worden door nieuwe bebouwing of door lintbebouwing tussen Oostkamp en
Stuivenberg, én tussen de wijk ten zuiden van Oostkamp en de wijk nabij
Erkegem. Ten oosten van het Kampveld ligt een bedrijventerrein dat
afbreuk doet aan het landelijk karakter van het Kampveld en aan het
natuurlijk karakter van de nabijgelegen Rivierbeek.
