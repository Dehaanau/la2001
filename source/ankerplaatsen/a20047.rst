Linden
======

:Ankerplaats ID: A20047




Omschrijving
------------

Linden is gelegen ten oosten van Leuven, tussen de steenweg
Leuven-Diest en de Chartreuzenberg. Het noordelijke deel van het
omschreven gebied omvat een helling met het Ronde Bos, het Bleekbos en
de Kratenberg. Het Ronde Bos en het Bleekbos waren op het einde van de
18de eeuw één groot bos maar het strekte zich naar oosten niet zo ver
uit als heden. De latere aanplanting dateert uit de tweede helft van de
19de eeuw evenals de dreef tussen de 2 bossen. Taluds en holle wegen
komen voor in dit landschap dat naast bossen ook nog akkerland omvat.
Het zuidelijk deel omvat naast het agrarisch gebied Sprengel ook de
kasteeldomeinen de Beauffort en Beau Séjour. Een groot deel van de
bossen in Linden, die in de tweede helft van de 19de eeuw in handen
kwamen van graaf de Beauffort werden tijdens de laatste decennia van de
20ste eeuw verkaveld. Deze delen vallen buiten de huidige afbakening.
Linden beschikte reeds in de 12de eeuw over een kerk. Vermoedelijk werd
deze in 1579 samen met de meeste huizen verwoest. Een nieuwe kerk werd
in 1874 door de bliksem getroffen. De huidige bakstenen neoromaanse
Sint-Kwintenskerk, naar een ontwerp van L.Jaminé, architect van de
provincie Limburg, kwam in 1878 klaar, ze stond in tegenstelling tot de
vorige kerk niet meer in het midden van het kerkhof. De herschikking van
de dorpskern gebeurde onder impuls van graaf de Beauffort. In het dorp
staan nog enkele 18de eeuwse huizen. De pastorij werd gebouwd in 1887,
waarschijnlijk door architect Van Arenbergh. Ze is vergelijkbaar met
deze van Pellenberg, ontworpen door dezelfde architect. De zijgevel is
bijna helemaal effen, in tegenstelling tot de zeer levendig versierde
voorgevel. In het begin van de 19de eeuw bezat baron Maximilien Henri
Ghislain de Beeckman niet minder dan 320 ha eigendommen te Linden, dit
is meer dan de helft van het gemeentelijk grondgebied. Hierbij waren 250
ha akkers en 50 ha bos, grotendeels dennenbos op de flanken en toppen
van de Diestiaanheuvels. Amper 4 ha weiland lagen in het dal van de
Abdijbeek (soms ook Molenbeek of Roosveldebeek genoemd). Tussen de
abdijbeek en de vorige dorpskerk, bevond zich het feodale dorpskasteel,
waarvan de vroegste vermeldingen teruggaan tot in de 14de eeuw. De kern
van het huidige kasteel de Beauffort, genoemd naar de latere eigenaar,
dateert uit de 17de eeuw. De oorspronkelijke opperhof-neerhofstructuur
vervaagde. Op het einde van de 18de eeuw werd het kasteel vergroot en
geheroriënteerd en verbonden met de pas aangelegde steenweg Leuven-Diest
via een lijnrechte 500 m lange dreef. Tegen de kerkhofmuur werd een
achthoekige grafkapel gebouwd, die misschien oorspronkelijk als
tuinpaviljoen bedoeld was. Een omheinde tuin, meer dan een ha groot,
werd als speelhof aangeduid. De half-gesloten kasteelhoeve leunt aan
tegen de kerkhofmuur. De oude ringgracht was in de 19de eeuw nog
herkenbaar. Baron de Beeckman was verder nog eigenaar van de 'Negen
Bunders' nabij de abdij van Vlierbeek. Op de 'Sprengel' lag een hoeve
met 15 ha grond, die in 1859 eigendom wordt van de Leuvense brouwer
Carleer, die er 10 jaar later het 'Rood Kasteel' laat optrekken. In 1881
wordt graaf Jules-Emmanuel de Beauffort ook eigenaar van dit domein. Hij
was intussen al in het bezit van de voormalige eigendommen van de
Beeckman. In 1870 krijgt het kasteel de Beeckman, nu Beauffort, zijn
huidig uitzicht: een sober neoclassicistisch gebouw. Naast de oude
18de-eeuwse kasteelhoeve werd bovendien een nieuw dienstgebouwencomplex
opgetrokken, dat enigszins het uitzicht heeft van een vierkanthoeve.
Tijdens deze transformatieperiode werden alle percelen in de omgeving en
ten oosten van het kasteel versmolten tot een groot perceel 'lustgrond',
bijna 6 ha groot. Op het domein was ook een ijskelder aanwezig. In 1884
komt er aan de toegangsdreef langs de steenweg een pittoreske
portierswoning bij. De contouren van het park werden grotendeels bepaald
door de totpografie en de bodemgesteldheid, met name het zeer vochtige,
hydromorfe dal van de Abdijbeek. Het kasteel de Beauffort bevindt zich
bij de monding van een colluviaal zijdal, dat afdaalt van uit het
zandleemplateau van Pellenberg. De voornaamste as van het kasteelpark de
Beauffort wordt gevormd door de dalbodem van de Abdijbeek. Na het dempen
van de resten van de oude slotgracht, werd ongeveer 50 m ten westen van
het kasteel een nieuwe, spoelvormige vijver met een eilandje aangelegd,
die de voorgrond vormt van de belangrijkste vista. Recente aanplantingen
hebben deze ruimte versnipperd. In oostelijke richting is het uitzicht
in de richting van de nieuwe dorpskern verdwenen door bosjes en
bomengroepjes. Ten westen van de dreef - waarvan heel wat bomen de
voorjaarsstormen van 1990 niet overleefden - die naar de steenweg
toeloopt, ligt het park van het eerder vermelde Rood Kasteel (Villa Beau
Séjour of het goed Kerselaer). Het gaat hier om een eclectisch
kasteeltje met neogotische elementen. Het geheel biedt een speels,
sprookjesachtig beeld, dat nog versterkt wordt door het spiegelbeeld in
de nieuwe, tweede vijver die Carleer voor het kasteel liet graven. Het
park dat Carleer liet aanleggen omvatte niet alleen de oude
'lustgronden' maar strekte zich ook uit over de aanpalende akkers van de
'Sprengel'. Het vormde een rechthoekig blok van 200m x 500m en reikte
bijna tot aan het kasteel de Beauffort. Het kasteel stond centraal
opgesteld in een grotendeels open, met bomengroepjes of struikmassieven
gestoffeerde ruimte, omgeven door een dichte randbeplanting. Een
lusvormig patroon van wegen ontsloot het domein. In 1894 werd 150 m naar
het noordwesten toe, buiten de ruimt en het gezichtsveld rond het
kasteel, een nieuw U-vormig, bakstenen dienstgebouw opgetrokken.



B.landschapswaarden
-------------------


Wetenschappelijke waarde:
~~~~~~~~~~~~~~~~~~~~~~~~~

De parken rond het kasteel de Beauffort en het Rood Kasteel ('Beau
Séjour') omvatten een groot aantal oude bomen, soms zeldzame soorten of
cultivars.

Historische waarde:
~~~~~~~~~~~~~~~~~~~

De geschiedenis van Linden en de evolutie van de kasteelsite is nog
voor een groot gedeelte afleesbaar in de huidige toestand. De macht en
invloed van de grootgrondbezitter op het einde van de 19de eeuw, toen
het ganse dorp werd herschikt, wordt op treffende wijze geïllustreerd.
Het park rond het Rood Kasteel, eern neogotisch pareltje, is een mooi
voorbeeld van landschappelijke aanleg.

Esthetische waarde:
~~~~~~~~~~~~~~~~~~~

De schoonheid van de site houdt vooral verband
met de hoge kwaliteit van de 19de-eeuwse landschapsarchitectuur en de
beboste helling ten noorden van de dorpskern.



A. LANDSCHAPSELEMENTEN EN OPBOUWENDE ONDERDELEN
-----------------------------------------------


GEOMORFOLOGIE/HYDROGRAFIE
~~~~~~~~~~~~~~~~~~~~~~~~~

**Microreliëf:**

 * microreliëf
 * talud


**Macroreliëf:**

 * macroreliëf
 * heuvel
 * holle weg

**Hydrografische Elementen:**

 * waterloop
 * beek
 * vallei


**Moerassige gronden:**

 * moeras



ELEMENTEN VAN BOUWKUNDIG ERFGOED, NEDERZETTINGEN EN ARCHEOLOGIE
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

**Koeren en hovingen:**

 * tuin
 * park
 * hof


**Nederzettingspatronen:**

 * nederzettingspatroon

**Kastelen, landgoederen en aanhorigheden:**

 * kasteel
 * muur
 * omheining
 * ijskelder
 * kasteelgracht


**Landbouwkundig erfgoed:**

 * hoeve
 * schuur
 * stal
 * wagenhuis


**Kerkelijk erfgoed:**

 * kerk
 * kapel
 * pastorie



ELEMENTEN VAN TRANSPORT EN INFRASTRUCTUUR
~~~~~~~~~~~~~~~~~~~~~~~~~~~~~~~~~~~~~~~~~

**Wegenis:**

 * weg
 * pad



ELEMENTEN EN PATRONEN VAN LANDGEBRUIK
~~~~~~~~~~~~~~~~~~~~~~~~~~~~~~~~~~~~~

**Puntvormige elementen:**

 * bomengroep


**Lijnvormige elementen:**

 * dreef

**Kunstmatige waters:**

 * vijver


**Topografie:**

 * historisch stabiel


**Bos:**

 * naald
 * loof



OPMERKINGEN EN KNELPUNTEN
~~~~~~~~~~~~~~~~~~~~~~~~~

Enkele gebouwen nij de kerk, aan de rand van het Ronde Bos en de
Kratenberg.
