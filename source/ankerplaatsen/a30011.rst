Duinen Ter Yde - Hannecartbos - Oostvoorduinen
==============================================

:Ankerplaats ID: A30011




A.TEKSTUELE Omschrijving
------------------------

Deze ankerplaats ligt tussen de bebouwing van Oostduinkerke-Bad (gem.
Koksijde), Oostduinkerke (idem) en Groenendijk-Bad (idem). In het zuiden
en het westen vormt resp. de Nieuwpoortsteenweg en de Zeelaan de grens.
Deze ankerplaats bevat een gave sekwentie van zee-strand tot duin. Op
het brede strand staan geen kustverdedigingswerken wat de esthetische
waarde ten goede komt en wat potenties biedt voor natuurlijke processen.
De graduele overgang tussen strand en duinen is enkel ter hoogte van het
Elisabethinstituut verhinderd door een muur. De duinen bestaan uit vier
grote delen: zeereepduinen, paraboolduinen van Ter Yde, de
Hannecartdepressie en de lagere Oostvoorduinen. De zeereepduinen groeien
op natuurlijke wijze aan omdat de aanvoer van zand door de zee en de
wind de kustafslag overtreft. Deze duinen vertonen diepe windgeulen
(waaigaten) wat wijst op een actieve, landinwaartse duinmigratie. De
weinige vegetatie in de zeereepduinen is zeer specifiek en eerder
zeldzaam in België. Door de beperkte hoogte (10m) en de afwezigheid van
vegetatie is dit een open gebied. Dan volgt het jonge
paraboolduinengebied rond Ter Yde dat door de Koninklijke baan
doorsneden wordt en in westelijke richting een uitloper heeft in de
Plaatsduinen. De paraboolduinen ten zuiden van de baan zijn veel beter
en duidelijker ontwikkeld dan ten noorden ervan. Deze paraboolduinen
zijn nog mobiel wat zorgt voor een gevarieerde vegetatie. De grens met
het Hannecartbos wordt gevormd door een grote wandelduin. De
paraboolduinen kennen weinig begroeiing op de duinkam zelf maar in de
panne komen duinstruwelen en aan de rand grazige soorten voor. Op de
nieuw overstoven gronden komt pioniersvegetaite voor. In het noorden is
het aandeel struweel kleiner dan in het zuiden omdat de eolische
activiteit groter is. De aanwezige en waardevolle mossenflora en
grassoorten getuigen van het vroegere extensief weilandgebruik in het
gebied. Door begrazing en door de vergravingen van konijnen treft men
lokaal kleine secundaire verstuivingen aan. In het zuiden ligt de
depressie van Hannecart met de grootste duinbeek in België. Ze stroomt
in noordoostelijke richting volgens het tracé van een oude
Ijzergeulvertakking. Ze wordt gevoed door grondwater (zgn. kwelwater)
dat uit de omliggende duinen naar deze depressie stroomt. Deze depressie
werd vroeger als landbouwland (akker of hooiland) gebruikt maar werd
rond 1930 bebost met veel verschillende loofbomen ten behoeve van de
jacht. Langs de beek vindt men specifieke en waardevolle
waterplantenvegetatie. De Oostvoorduinen, Groenendijk en het Monobloc
(ten zuiden van het Hannecartbos) bestaan uit lage, heuvelige en
gefixeerde oude duinen met een soortenrijke en kalkminnende vegetatie
bestaande uit duingraslanden en dwergstruweel. In het Monobloc lagen
vroeger geëgaliseerde duingronden en duinweiden omgeven door houtwallen
waarvan nu enkel de percelering en de houtwallen nog resten. Een deel
ligt nog steeds onder weiland en bevat specifieke flora. 



B.landschapswaarden
-------------------


Wetenschappelijke waarde:
~~~~~~~~~~~~~~~~~~~~~~~~~

De gave opeenvolging en graduele overgang van strand naar duinen
heeft een grote geomorfologische waarde dankzij de actieve natuurlijke
processen. De ouderdom van de duinen, de mate van fixatie, de
hydrologische omstandigheden, … bepalen in grote mate de gevarieerde
vegetatie van duingraslanden, struweelbegroeiing, duinbos,
mosvegetatie,.… Daarbij komen enkele zeldzame en zeer specifieke soorten
voor, uniek in België. De Hannecartbeek is de grootste duinbeek in
België en ze watert af volgens een oude Ijzergeulvertakking. De
Hannecartdepressie vormt de scheiding tussen de jonge duinen ten noorden
ervan en de oude ten zuiden ervan.

Historische waarde:
~~~~~~~~~~~~~~~~~~~


De relicten van de ontginning van het duinengebied als landbouwland
vormen door hun gaafheid belangrijke historische elementen: de restanten
van duinweiden en -akkers, de mos- en graslandvegetatie door het
vroegere agropastoraal gebruik en hooilandbeheer, sommige weilanden zijn
zelfs nog steeds in gebruik,... Het aanwezige bos werd aangeplant in
1930 als jachtbos, en vormt nu een botanisch waardevol gebied rond de
beek.

Esthetische waarde:
~~~~~~~~~~~~~~~~~~~

De esthetische waarde van het gebied wordt
bepaald door de gave overgang van strand naar gevarieerde duinen, door
het gave zicht van deze opeenvolging, het wisselende landschap met
hoogteverschillen op korte afstand, de verschillende vegetatietypes (van
mos, grasland, struweel tot bos), het voorkomen van duinakkers,…

Ruimtelijk-structurerende waarde:
~~~~~~~~~~~~~~~~~~~~~~~~~~~~~~~~~

Het Hannecartbos vormt door zijn gesloten karakter een sterke grens
tussen de oude en de jonge duinen die ook in landschappelijk uitzicht
verschillen van elkaar.



C.LANDSCHAPSELEMENTEN EN OPBOUWENDE ONDERDELEN
-----------------------------------------------



GEOMORFOLOGIE/HYDROGRAFIE
~~~~~~~~~~~~~~~~~~~~~~~~~

**Macroreliëf:**

 * kustduin

**Hydrografische Elementen:**

 * beek


in de depressie van Hannecat ligt een grote duinbeek

ELEMENTEN VAN BOUWKUNDIG ERFGOED, NEDERZETTINGEN EN ARCHEOLOGIE
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

ELEMENTEN VAN TRANSPORT EN INFRASTRUCTUUR
~~~~~~~~~~~~~~~~~~~~~~~~~~~~~~~~~~~~~~~~~

ELEMENTEN EN PATRONEN VAN LANDGEBRUIK
~~~~~~~~~~~~~~~~~~~~~~~~~~~~~~~~~~~~~

**Bijzondere waterhuishouding:**


waterwinningsgebied

OPMERKINGEN EN KNELPUNTEN
~~~~~~~~~~~~~~~~~~~~~~~~~

De versnijding door de Koninklijke Baan is een zeer storende factor en
verhindert de natuurlijke processen van duinmigratie onder invloed van
de wind. Tussen het Hannecartbos en de Monobloc ligt eveneens een weg
die de beide gebieden isoleert. De oprukkende bebouwing vanuit het
zuidwesten en het noordoosten bedreigt dit gave duingebied en dreigt het
zuidelijke deel af te sluiten van het strand en de zeereepduinen. De
bebouwing in de ankerplaats is schaars en van weinig landschappelijk
belang. Tussen het duinengebied Ter Yde en de Karthuizerduinen bevinden
zich een aantal homes (t.b.v. sociale recreatie, bijzonder onderwijs,
…). In het oosten worden de Karthuizerduinen gescheiden van het
duinengebied ten westen van Nieuwpoort-bad door enkele grote
vakantiehuizen. In het Hannecartbos is de waterwinning nefast voor de
plantengroei aangezien door oppompen van grondwater het milieu te droog
is in vergelijking met het natuurlijk milieu.
