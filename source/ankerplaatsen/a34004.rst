Burkel, Kallekensbos en Koningsbos
==================================

:Ankerplaats ID: A34004






C.TEKSTUELE Omschrijving
------------------------

Burkel, Kallekensbos en het Koningsbos situeren zich op de cuesta van
Oedelem-Zomergem. Hier dagzoomt het Tertiair, meerbepaald de klei van
Asse deeluitmakend van het Bartoon. De asymmetrische reliëfvorm vertoont
een steilrand naar het zuiden (cuestafront) en een zacht afhellend
gedeelte in noordelijke richting. Op de topzone (tot 28m) loopt de oude
Gentweg van Oedelem tot Zomergem over de korpskernen van Knesselare en
Ursel. Ten zuiden van het cuestafront te Zomergem bevindt zich een
westelijke uitloper van de Vlaamse Vallei die samenvalt met de depressie
van de vroegere Hoogkale-Durme en waarin in de 17de eeuw de Brugse Vaart
werd aangelegd. Dit gebied wordt gekenmerkt door oude ontginningen met
een percelering bestaande uit ofwel een geordende mozaïek van blokken en
stroken ofwel uit een dominantie van gelijkgerichte stroken. Daarnaast
komen er jong ontgonnen gedeelten voor met een planmatige verkaveling in
dambordvorm en waarvan de hoofdassen samenvallen met wegen en bosdreven.
Tijdens de vroege middeleeuwen was het ontgonnen areaal beperkt. Er deed
zich een geleidelijke Germaanse kolonisatie voor van de streek met
stichting van een aantal nederzettingen (-gem toponiemen) doch tot ca.
1000 bleef het natuurlandschap, uit bossen en wastina bestaande,
overheersen. De 'terra inculta' of 'wastina' was opvallend in het
landschap aanwezig, naast heide trof met er ook nog struikgewas aan,
vooral berkenopslag. De bodem was er drassig omwille van de grote
dichtheid van de klei en het ontbreken van afwateringsgrachten. De grote
ontginningen namen vanaf de 11e eeuw een aanvang en kenden hun
hoogtepunt in de 12e en 13e eeuw. Onder meer door usurpatie van gronden
van de Franse koning vanaf de 9e eeuw waren de graven van Vlaanderen de
belangrijkste grootgrondbezitters geworden. In dit gebied hadden ze een
belangrijk domein, dat in oorsprong vermoedelijk teruggaat op een
Frankische nederzetting, het "Prinsengoed" dat als 'foncier' diende. De
oprichting van deze zogenaamde "Einzelhöfe" of "site met walgracht" met
stedelijk kapitaal resulteerde hier in het gebied in een eerder gesloten
landschap met verspreide bebouwing. Vooral tussen 1215 en 1250 is de
demografische druk er groot en dit zet aan tot het verder ontginnen van
de wastines. De graaf verkocht zijn gronden en liet anderen het werk
opknappen. De uitgestrekte wastines en een groot deel van de boskernen
worden onder handen genomen. In bepaalde gevallen ontstonden
kolonistendorpen, maar in de meeste gevallen waren ze kleiner van opzet
(gehuchten). Ook lekenheren en abdijen waren actief, deze laatste vooral
in het Maldegemveld. Vooral boeren op grote hoeves in de heidevelden
werden hiervoor ingeschakeld (Papinglo, Burkel en Drongengoed). Deze
ontginningsgolf komt in het midden van de 13e eeuw tot stilstand. Dit
had meerdere oorzaken; het marginale karakter van deze gronden, de hoge
investeringskosten, het afnemen van de bevolkingsdruk en het protest van
de plaatselijke bewoners omdat het in oorsprong gemeenschappelijke
gronden waren die voor begrazing gebruikt werden. De naam Burkel
betekent berkenbos en verwijst naar de vroegere vegetatie. De abdij van
Ter Doest had in 1243 van Gravin Johanna 353 ha heide aangekocht en ze
richtten er de Burkelhoeve op. Rond deze ontginningshoeve werden de
daaropvolgende jaren steeds meer akkers op de heide veroverd. Op de
heidevelden graasde het vee waarvan de mest verzameld werd om als mest
op de akkers te gebruiken. Het steken van plaggen of zoden op de heide
was een algemeen gebruik; deze werden gedroogd en als brandstof
gebruikt. De as ervan diende als meststof. In Maldegem werd in de 18e
eeuw zowel in Burkel als te Papinglo nog plaggen verkocht. Als
ontginningshoeve voor de abdij heeft de Burkelhoeve nooit gerendeerd. In
1624 is de schuldenlast van de abdij van Ter Doest zo groot geworden,
dat het Burkeldomein eigendom wordt van de abdij Ter Duinen. Tegen het
eind van de 18e eeuw werden de velden massaal in akkers omgezet. Zo werd
in 1780 het Papinglodeel van het Maldegemveld, in 1785 het
Waarschootveldeken te Burkel en in 1791 een groot stuk van het
Maldegemveld te Oedelem ontgonnen. Er werden houtkanten en/of bomenrijen
rond deze landbouwgronden aangeplant, andere grote stukken werden dan
weer bebost maar dit keer met naaldhout. De ontginningen gebeurden in
een dambordpatroon, dit is nog steeds in het landschap te herkennen. In
1794 werd Burkel staatseigendom vermits de kerkelijke goederen
geconfisceerd werden en in 1801 verkocht de staat het gebied aan de
familie Lippens uit Knokke. Vanaf 1830 kapte men een groot deel van de
bossen, om plaats te maken voor landbouwgronden. Van het oorspronkelijke
eiken-beukenbos, het daaropvolgende heideveld en het naaldbos is er dus
maar weinig overgebleven.



B.landschapswaarden
-------------------


Wetenschappelijke waarde:
~~~~~~~~~~~~~~~~~~~~~~~~~

Gelegen op de cuesta van Zomergem - Oedelem, zandige bodem. De
Kwartaire mantel is heel miniem en de bodem is weinig voor landbouw
geschikt. In Burkel is het beekdalbos goed vertegenwoordigd. De
kenmerkende vegetatie van dit bostype situeert zich op vochtige
voedselrijke bodems, dus in beekdalen en depressies, en niet op de hoger
gelegen gebieden waar er zich hellingsbos bevindt.

Historische waarde:
~~~~~~~~~~~~~~~~~~~

Dit gebied bevindt zich in een zeer laat en systematisch ontgonnen
gebied. Er zijn relicten van de oude heidegebieden die
gemeenschappelijke graasgronden vormden. In de 18e- 19e eeuw werden ze
weer bebost. Het dambordpatroon is het resultaat van het aanplanten van
dreven tijdens deze systematische verkaveling en bebossing. Op de
Ferrariskaart (ca. 1775) is de hoeve Burkel duidelijk herkenbaar met
haar omwalling. Ze is gelegen in het bos van Burkel. Ten zuidwesten van
de hoeve ligt nu een dambordvormig patroon. Op Vandermaelen (ca. 1850)
en MGI 1/20,000 (ca. 1947) duidelijk dambordvormig patroon herkenbaar in
het bosgebied. Het kasteel van Wapenaar en haar parkaanleg sluiten via
de dreven aan bij het loofbos. Het kasteel is op Ferraris als Hoeve
Waelestraete te zien.

Esthetische waarde:
~~~~~~~~~~~~~~~~~~~

In het boscomplex is duidelijk een dambordvormig
patroon aanwezig, het omliggend landbouwland heeft hetzelfde patroon, Er
zijn verschillende dreven aanwezig, dit vormt een gecompartimenteerd
landschap.


Sociaal-culturele waarde:
~~~~~~~~~~~~~~~~~~~~~~~~~

Het Maldegemveld is lang onontgonnen
gebleven, in 1736 werd daar de laatste wolf van beide Vlaanderen gedood.

Ruimtelijk-structurerende waarde:
~~~~~~~~~~~~~~~~~~~~~~~~~~~~~~~~~

Het betreft hier een gesloten, deels bebost gebied. Het wegen- en
verkavelingspatroon heeft nog dezelfde structuur als de 18e eeuwse
dambordvormige ontginningen. De dreven doorsnijden het bos. Rond het bos
liggen akkers en weilanden die eveneens hetzelfde damvormvormig patroon
vertonen en afgezoomd zijn met dreven.




A. LANDSCHAPSELEMENTEN EN OPBOUWENDE ONDERDELEN
-----------------------------------------------



GEOMORFOLOGIE/HYDROGRAFIE
~~~~~~~~~~~~~~~~~~~~~~~~~

**Microreliëf:**

 * microreliëf


**Macroreliëf:**

 * macroreliëf
 * heuvel

cuesta van Oedelem

**Hydrografische Elementen:**

 * beek


Waarschootbeek, Splenterbeek, Vijverbeek

**Moerassige gronden:**


beekdalbos

**Geologie:**

 * ontsluitingen


Bartoonklei (cuesta van Oedelem)

ELEMENTEN VAN BOUWKUNDIG ERFGOED, NEDERZETTINGEN EN ARCHEOLOGIE
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

**Koeren en hovingen:**

 * park


Kasteel Wapenaar

**Kastelen, landgoederen en aanhorigheden:**

 * kasteel


Kasteel Wapenaar

**Landbouwkundig erfgoed:**

 * hoeve
 * schuur
 * stal


Burkelhoeve

ELEMENTEN VAN TRANSPORT EN INFRASTRUCTUUR
~~~~~~~~~~~~~~~~~~~~~~~~~~~~~~~~~~~~~~~~~

**Wegenis:**

 * weg
 * pad
 * Oostenrijkse periode



ELEMENTEN EN PATRONEN VAN LANDGEBRUIK
~~~~~~~~~~~~~~~~~~~~~~~~~~~~~~~~~~~~~

**Lijnvormige elementen:**

 * dreef
 * bomenrij
 * houtkant
 * knotbomenrij
 * perceelsrandbegroeiing

**Kunstmatige waters:**

 * vijver


vijver bij kasteel Wapenaar en bij Burkelhoeve

**Topografie:**

 * blokvormig
 * historisch stabiel


**Typische landbouwteelten:**

 * hoogstam


canadapopulier

**Bos:**

 * naald
 * loof
 * broek
 * hakhout
 * middelhout
 * hooghout


**Bijzondere waterhuishouding:**


stuwgronden

OPMERKINGEN EN KNELPUNTEN
~~~~~~~~~~~~~~~~~~~~~~~~~

De dreven in het Burkelbos liggen er dikwijls wat vochtig bij. Deze
natte dreven zijn een doorn in het oog van veel bosbouwers en van de
recreant, maar het zijn ideale plekjes voor de ontwikkeling van een
pioniersvegetatie. Ophoging en verharding van deze dreven is dan ook een
bedreiging. Tussen de dreven liggen enkele bio- industriële bedrijven
waarvan hun stallen een dominate positie in het landschap innemen.
Tevens staat er her en der recente bewoning die niet in het landschap
thuishoort.


