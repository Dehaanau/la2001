Visbeekvallei
=============

:Ankerplaats ID: A10044




Omschrijving
------------

De Visbeek is gelegen op grondgebied van de gemeenten Lille en
Wechelderzande in de Antwerpse kempen. De ankerplaats omvat de Visbeek
met haar vallei en wordt begrensd door de bewoning van Wechelderzande in
het westen, de gemeentegrens met Vlimmeren in het noorden, naaldbossen
in het westen en de autoweg E34 in het zuiden. Deze laatste vormt tevens
een harde barrière tussen de valleigebieden van de Visbeek en de
Kindernouwbeek van de Kindernouwbeek afgescheiden door de autoweg E34.
Het betreft een gevarieerd complex van kleinschalige landbouwgronden,
heiderestanten, naald- en loofbossen en moerassen. Op de historische
kaart van Ferraris (1777) zien we dat de Visbeek op een aantal details
na hetzelfde traject volgt als vandaag. De vallei vinden we terug als
een hooilandenblok dat ontwaterd wordt door een dicht slotenstelsel,
waarbij elke sloot wordt afgebakend door een bomenrij. Plaatselijk komen
poelen en moersbossen voor. Het noordelijk deel van de vallei is smal en
bestaat uit moeras en struweel. Het centrale deel en de resterende
noordelijke helft van het landschap vormen een groot heidegebied. De
zuidelijke helft wordt gevormd door de hooilanden, afgewisseld met
enkele akkers en moerasbossen. Een halve eeuw later (Vandermaelen, 1854)
is het landschap nog maar weinig veranderd. In het noordwestelijk deel
van het landschap is wel een vrij grote oppervlakte naaldbos aangeplant;
in het zuidoostelijk deel komen een aantal kleinere percelen naaldbos
voor. Het centrale gedeelte van het landschap wordt nog steeds als heide
aangeduid; de laagte die erin voorkomt, de huidige Lilse Zegge, is
moeras. Op het einde van de 19de eeuw (MGI, 1895) is het landschap
ingrijpender veranderd. Ter hoogte van de Bersegemheide zijn de
naaldhoutaanplanten sterk uitgebreid. Het noordelijke deel van de vallei
wordt hoofdzakelijk als loofhoutbos, maar specifiek hakhoutbestanden,
aangeduid.Het zuidelijke deel van de vallei is grasland gebleven, met
enkele beboste stukken. Smalle rechthoekige perceelsvormen en een
fijnmazig afwateringsstelsel wijzen op turfontginningen. Na de
eeuwwisseling (MGI 1909) vinden we ter hoogte van de Bersegemheide nog
slechts enkele geïsoleerde restantjes heide tussen de dichte
naaldhoutaanplanten. Het noordelijke deel van de vallei wordt in
hoofdzaak aangeduid als moeras met moerasbos terwijl het zuidelijke deel
een mozaïek is van moeras, heide, naaldbos, loofbos, grasland en
akkerland. Het is een weerspiegeling van het kleinschalige bodemgebruik
in deze vallei. Vandaag zijn de heidegedeelte op enkele relicten na
volledig verdwenen en omgezet in akker- of weiland. De repelpercelering
is nog duidelijk herkenbaar en de aanwezigheid van vele lijnvormige
landschapselementen als bomenrijen en houtkanten benadrukken de
kleinschaligheid van het gebied. Nieuw zijn de gevolgen van de recreatie
in het gebied en dan met name het voorkomen van visputten en
weekendverblijven; een evolutie die op termijn negatieve gevolgen kan
hebben voor de waarde van het landschap en daarom een halt moet worden
toegeroepen. Hoewel bijna alle biotopen in de vallei van de Visbeek door
de mens werden gecreëerd of beïnvloed, vertegenwoordigt het geheel een
belangrijke vegetatiekundige en floristische waarde. Deze is te danken
aan de structuurdiversiteit van het gebied waarbij vooral de aanwezige
landschapsecologische infrastructuur van houtkanten, bomenrijen, bermen
e.d. van groot belang is voor het voorkomen van heel wat plant- en
diersoorten. Dit gebied betreft bovendien 1 van de zeldzame vindplaatsen
van de Adder in Vlaanderen. De Visbeek met haar vallei betreft een mooi
en authentiek restant van een valleigebied met een gesloten karakter. De
aaneenschakeling van verschillende biotooptypen als verruigde
kruidenvegetaties, zeggenrijke hooilanden, natte en droge heide, enz.
temidden van kleinschalig landbouwland, rijk aan kleine
landschapselementen en aansluitend op uitgestrekt gemeentelijk
bosgebied, geeft het een gevarieerd en aantrekkelijk karakter. Om het
voortbestaan van dit valleigebied met al haar waarden te verzekeren,
moet verdere uitbreiding of intensivering van de aanwezige
(verblijfs)recreatie ten stelligste worden vermeden.



B.landschapswaarden
-------------------


Wetenschappelijke waarde:
~~~~~~~~~~~~~~~~~~~~~~~~~

Hoewel bijna alle biotopen in de vallei van de Visbeek door de mens
werden gecreëerd of beïnvloed, vertegenwoordigt het geheel een
belangrijke vegetatiekundige en floristische waarde. Deze is te danken
aan de structuurdiversiteit van het gebied waarbij vooral de aanwezige
landschapsecologische infrastructuur van houtkanten, bomenrijen, bermen
e.d. van groot belang is voor het voorkomen van heel wat plant- en
diersoorten. Dit gebied betreft bovendien 1 van de zeldzame vindplaatsen
van de Adder in Vlaanderen. De Visbeek zelf heeft nog een gezonde
beekstructuur in een niet geheel ongeschonden beekvallei. Men treft er
nog typische vissoorten voor 'zuiver' water aan.

Historische waarde:
~~~~~~~~~~~~~~~~~~~


Op de historische kaart van Ferraris (1777) zien we dat de Visbeek op
een aantal details na hetzelfde traject volgt als vandaag. Van de
aanplanting van naaldbos zijn de eerste tekenen terug te vinden bij
Vandermaelen (1854). De repelpercelering, het resultaat van
turfontginningen tijdens het einde van de 19de en begin van de 20ste
eeuw (cfr. MGI, 1909), is nog duidelijk herkenbaar en de aanwezigheid
van vele lijnvormige landschapselementen als bomenrijen en houtkanten
benadrukken het kleinschalige karakter van het vroegere gebruik van het
gebied. De heidegedeelten, die eertijds een belangrijke oppervlakte
innamen (cfr. Ferraris, Vandermaelen), zijn vandaag op enkele relicten
na volledig verdwenen en omgezet in akker- of weiland.

Esthetische waarde:
~~~~~~~~~~~~~~~~~~~

De Visbeek betreft een mooi en authentiek restant
van een valleigebied met een gesloten karakter. De aaneenschakeling van
verruigde kruidenvegetaties, zeggenrijke hooilanden, natte en droge
heide, enz. temidden van kleinschalig landbouwland en aansluitend op
uitgestrekt gemeentelijk bosgebied geeft het een gevarieerd en
aantrekkelijk karakter.


Sociaal-culturele waarde:
~~~~~~~~~~~~~~~~~~~~~~~~~


De vallei van de Visbeek deed vroeger
dienst als turfwin- en schaddengebied en was zo leverancier van
brandstof voor de plaatselijke bevolking.

Ruimtelijk-structurerende waarde:
~~~~~~~~~~~~~~~~~~~~~~~~~~~~~~~~~

De ruimtelijk-structurerende waarde van dit gebied wordt met name
bepaald door de kleinschaligheid en het gesloten karakter dat wordt
verkregen door de afwisseling van open en gesloten structuren, aangevuld
met talrijke lijnvormige landschapselementen.



A. LANDSCHAPSELEMENTEN EN OPBOUWENDE ONDERDELEN
-----------------------------------------------


GEOMORFOLOGIE/HYDROGRAFIE
~~~~~~~~~~~~~~~~~~~~~~~~~

**Microreliëf:**

 * microreliëf


**Hydrografische Elementen:**

 * beek
 * vallei


Visbeek

**Moerassige gronden:**

 * moeras


ELEMENTEN EN PATRONEN VAN LANDGEBRUIK
~~~~~~~~~~~~~~~~~~~~~~~~~~~~~~~~~~~~~

**Lijnvormige elementen:**

 * dreef
 * bomenrij
 * houtkant

**Kunstmatige waters:**

 * vijver


**Topografie:**

 * repelvormig


**Historisch stabiel landgebruik:**

 * heide


**Bos:**

 * naald
 * loof
 * broek
 * hooghout



OPMERKINGEN EN KNELPUNTEN
~~~~~~~~~~~~~~~~~~~~~~~~~

Knelpunt is de aanwezigheid van verblijfsrecreatie die ter bescherming
van de waarden van dit valleilandschap niet verder mag uitbreiden.
