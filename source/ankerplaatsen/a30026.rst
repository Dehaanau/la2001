Ijzerbroeken en Lovaart bij Pollinkhove
=======================================

:Ankerplaats ID: A30026




A.TEKSTUELE Omschrijving
------------

Deze ankerplaats strekt zich uit van de Ijzertoren in Diksmuide, naar
de Blankaart en naar de Ijzerbroeken , tot Elzendamme (gem. met een
uitloper in noordelijke richting langs de Lovaart tot Pollinkhove. Ze
ligt in de gemeenten Diksmuide, Houthulst en Lo-Reninge. De Ijzer vormt
de westelijke grens behalve voor een stuk rond Knokke, voor een stuk
rond Nieuwkapelle (gem. Diksmuide) en de uitloper langs de Lovaart tot
Lo-Reninge. De meeste oostelijek en zuidelijke grenzen volgen
perceelsgrenzen die min of meer samenvallen met de grens van de vallei
of de grens van het overwegend graslandgebruik aansluitend bij de Ijzer.
Dit gebied heeft in de ondergrond dikke veen- en kleilagen ontstaan door
de verschillende zee-inbraken en terugtrekkingen. Tijdens de Romeinse
periode vormden de Ijzerbroeken een schorregebied waar zich veen
ontwikkelde in de laagste delen, vaak afgedekt door een kleilaag. Het
veen uit het eerste deel van het Holoceen (zgn. Basisveen) vormt het
dikste pakket omdat het latere veen (oppervlakte veen) soms door
zee-inbraken en transgressies (gedeeltelijk) weggeslagen werd. Deze
polders lopen ongeveer tot Elzendamme en hebben uitlopers naar het
binnenland langs de talrijke zijbeken van de Ijzer (o.a. langs
Kemmelbeek, Ieperlee en Blankaart). De Ijzer tussen Elzendamme en
Diksmuide is sinds de middeleeuwen recht getrokken en gekanaliseerd om
de scheepvaart mogelijk te maken. Aan beide zijden werd een dijk
aangebracht waarvan de dijk Veurne-Ambacht op de linkeroever het hoogst
is. De oude dijk aan de rechteroever is laag. Momenteel kunnen de
Ijzerbroeken aan de rechteroever nog steeds periodisch overstromen (vnl.
in de wintermaanden) waarbij de Ijzer zijn zogenaamde winterbedding
inneemt. De afwezigheid van bebouwing in de Ijzerbroeken en de lage dijk
van de linkeroever maakt dit nog steeds mogelijk. De zuidelijke grens
van deze ankerplaats loopt rond de 5meter hoogtelijn die algemeen als de
grens tussen polder en zandlemig Vlaanderen wordt beschouwd. De meeste
gebouwen en nederzettingen bevinden zich aan de rand van de
winterbedding langs de 5 meterhoogtelijn. Het overgrote deel van de
Ijzerbroeken ligt uiteraard onder grasland als wei- of hooiland. De
natte bodemcondities maken akkerbouw quasi onmogelijk. De percelen
worden begrensd door grachten en sloten die op hun beurt naar de grotere
beken, vlieten, vaarten e.d. lopen. Zij monden uiteindelijk in de Ijzer
uit. Het perceleringspatroon is rechtlijnig en is vaak loodrecht
georiënteerd op de grotere afwateringsgrachten. Perceelsrandbegroeiing
is slechts sporadisch nog aanwezig. In de omgeving van de Blankaart tot
de Reningse Broeken rond Noordschote zijn er zeer smalle en lange
repelpercelen aanwezig. Deze perceelsvorm herinnert aan de systematische
ontvening tijdens de middeleeuwen . Elders in de ankerplaats ontgon men
ook veen maar op een niet-systematische manier voor individueel gebruik
waardoor de uniforme percelering daar minder aanwezig is. In de
ontveende percelen is soms microreliëf of een kleine talud aanwezig
ontstaan door de ontvening. In de grachten staan vaak rietkragen. De
percelen vertonen vaak nog afwateringslanen waarin soms ook
rietvegetatie staat. De percelering tussen Noordschote en Elzendamme is
eerder blokvormig (dan repelvormig) en groter. Ook in niet-ontveende
percelen is soms natuurlijk microreliëf aanwezig. Ten westen van het
waterspaarbekken van de Blankaart ligt nog een oude eendenkooi die sterk
opvalt in dit open landschap door de begroeiing van lage bomen en
struiken. Rond de Blankkaart is door de grote veenontginning een vijver
(meer?) ontstaan. De vijver, de oeverlanden en enkele aansluitend
graslanden vormen samen het natuurreservaat de Blankaart. Door de
graduele overgang van vijver naar oever heeft men hier een rijke flora
van watervegetatie, moerasvegetatie tot verlandingsvegetatie met veel
riet, zegges, biezen, wilgenbosjes,…. Daarnaast biedt deze vijver en de
begroeide oevers een ideale biotoop voor talrijke watervogels (vooral
eenden) als broedplaats, rustplaats, overwinteringsplaats,…. De vijver
wordt gevoed door de beken die van het zandleemgebied afwateren naar de
Ijzer (zoals Kwadebeek, Steenbeek, Ronebeek, Velkelokerbeek). Ten oosten
van de vijver staat het Blankaartkasteel midden een bos/park. Het
oorspronkelijke kasteel uit de tweede helft van de 19e eeuw werd tijdens
WOI vernield en slechts gedeeltelijk heropgebouwd met behoud van de
Franse stijl. Het park werd ook niet meer in de oorspronkelijk staat
hersteld na WOI. De Ijzertoren in Diksmuide vormt een enorme blikvanger
voor de gehele omgeving én vormt een monument voor WOI en de Vlaamse
Beweging. In het gebied lag tijdens WOI immers de frontlijn tussen de
Duitsers en de geallieerden. Daarbij maakte men strategisch gebruik van
de lage ligging van de Ijzerbroeken om ze te laten overstromen. Talrijke
monumenten en herdenkingstekens herinneren aan deze periode. Reeds
tevoren vormde de Ijzer een strategische waterloop wat o.a. in Knokke
nog te zien is. Knokke gelegen aan de samenloop van Ijzer en de
Ieperlee, is een oude Vaubanvesting waarvan de structuur van de
omwalling nog herkenbaar en zichtbaar is aan de hoogteverschillen. Het
gehucht zelf lag op een driehoekig eiland. Momenteel ligt er nog een
brug over de Ijzer en enkele gebouwen die van weinig belang zijn. In
Fintele, gelegen aan de samenloop van Ijzer en Lovaart, staan sluizen op
beide waterlopen en vroeger stond er zelfs een winde om de boten uit de
Ijzer in de Lovaart te laten zakken en vice versa. Net ten oosten van
Fintele ligt tussen twee weilandpercelen een zeer brede gracht die een
restant is van een vroegere bocht van de Lovaart. Vroeger legde men
vlakbij Fintele over de Ijzer een hooipiete. Een tijdelijke brug om het
hooi van de rechteroever naar de linkeroever te brengen en tegelijk het
vee naar de rechteroever te brengen. Momenteel is die vervangen door een
boogvormige vaste brug. Ten oosten van de brug in Elzendamme ligt een
deel van de vroegere loop van de Ijzer (zgn. Dode Ijzer) dat veel
bochtiger was met een waardevol brugje erover. De brug zelf bestaat uit
twee bogen en één middenpijler en is deels in baksteen, deels in
natuursteen gebouwd. Ze werd waarschijnlijk gebouwd samen met de aanleg
van een steenweg (huidige kasseiweg) die misschien nog steeds de
oorspronkelijke kasseiverharding heeft. Vlakbij liggen nog enkele
gebouwen en hoevetjes in werderopbouwarchitectuur. Vanaf Fintele vormt
de Lovaart een beeldbepalende structuur in het landschap door de
bedijking aan weerszijden en de begeleidende bomenrijen. De oevers van
de Lovaart zijn begroeid met rietvegetatie en lage struiken. De Lovaart
zelf ligt nog in de polders dienaar het westen overgaan in de
zandleemstreek op het plateau van Izenberghe. De reliëfsovergang van
polder naar plateau valt op in het landschap omdat Pollinkhove op de
rand ligt en omdat de landbouwpercelen op de overgang onder akkerland
liggen in tegenstelling tot de graslanden van de polder. De kerk van
Pollinkhove valt door de bomenrij errond behoorlijk op in het landschap.
In de muren zitten nog typische zandstenen die waarschijnlijk resten
zijn van de vroegere Romaanse kerk. Ten oosten van de kerk staat een
merkwaardige en grote, witte hoeve die bestaat uit enkele losstaande
gave gebouwen. Eertijds was ze het leenhof van de heren van pollinkhove.
Vanuit de landbouwpercelen langs de Lovaart heeft men een zicht op deze
hoeve. Dit landschap heeft dus een uitgesproken open karakter met wijdse
vergezichten in alle richtingen. De Ijzer, Lovaart en Ieperlee vallen op
in het landschap door de dijken en vooral door de begeleidende
bomenrijen. Het enorme graslandcomplex met kleine rechthoekige percelen
omringd door grachten met rietkragen geven het gebied een meerwaarde.
Ook de afwezigheid van bebouwing in de broeken zelf geeft deze open
ruimte een extra dimensie. 



Landschapswaarden
-----------------


Wetenschappelijke waarde:
~~~~~~~~~~~~~~~~~~~~~~~~~

Het geopatromonium van venige en kleiige afzettingen in de ondergrond
herinnert aan de mariene/estuariene invloed in de Ijzervallei en de
zijvalleien (zoals Kemmelbeek, Blankaart en Ieperlee). De Ijzervallei
heeft lange uitlopers in zuidelijke richting (langs de Kemmelbeek,
Ieperlee) waarbij het open karakter van de graslanden sterk contrasteert
met het zandleemgebied door een hoogteverschil tussen beide en door de
verspreide bebouwing op de zandleemruggen. Vooral langs de Lovaart is de
overgang naar het plateau van Izenbeghe zeer markant. Het veen werd
later plaatselijk ontgonnen met kleine reliëfsverschillen tot gevolg.
Bij hoge waterstanden kan de Ijzer nog steeds zijn natuurlijke
winterbedding innemen waarbij de aanpalende gronden overstromen. Door de
natuurlijke lage ligging (en plaatselijk versterkt door de ontvening)
kennen deze broeken altijd zeer natte bodemcondities wat zich vertaalt
in graslandgebruik. Dit uitgestrekt grasland met een netwerk van
grachten biedt een standplaats voor een zeer gevarieerde en rijke
water-, moeras- en vochtminnende vegetatie. Deze graslanden en het zoet
wateroppervlak van de Blankaart vormen ideale biotopen voor avifauna die
waterrijke omgeving verkiest als rustplaats tijdens trek, als
broedplaats, als foerageerplaats en als overwinteringsplaats. Door de
graduele overgang van ondiep water naar moeras en oevers in de Blankaart
treft men hier een zeer rijke vegetatie aan waarbij alle successies van
verlandingsvegetaite aanwezig zijn.

Historische waarde:
~~~~~~~~~~~~~~~~~~~


De Ijzer is sinds de middeleeuwen rechtgetrokken en bedijkt langs
beide zijden. De dijk op de linkeroever (de Veurne-Ambacht dijk) is de
hoogste en vehindert overstroming van de percelen aan de linkeroever.
Van de Blankaart tot Noordschote komen veel repelpercelen met
microreliëf voor die een relict vormen van de middeleeuwse systematische
ontginning. De Blankaartvijver is immers op deze wijze ontstaan. Het
historisch stabiel graslandgebruik (met vooral hooiland) is zeer goed
bewaard. Ter hoogte van Elzendamme is nog een stuk van de vroeger loop
van de Ijzer (zgn. dode Ijzer) met een goed bewaard brugje uit de
Oostenrijkse periode met een stuk van de Oostenrijkse weg. De structuur
van de Vaubanvesting rond fort de Knokke herkent men op het terrein aan
de hoogteverschillen. De brug over de Ijzer is dus een historische
verderzetting van deze strategische plaats. De Ijzertoren bij Diksmuide
herinnert aan de Vlaamse Beweging die gegroeid is na WOI. De Belgische
frontlijn liep in dit gebied en talrijke monumenten en herdenkingstekens
herinneren eraan. Vlakbij het waterproductiecentrum de Blankaart ligt
nog een eendenkooi. De hoeves zijn meestal goed bewaard en ingeplant aan
de rand van de winterbedding van de Ijzer of zijbeek. De kerk van
pollinkhove met Romaanse resten vormt één geheel met het Pollinkhof want
zij herinneren aan de ontginning van omgeving van Pollinkhove. De
Lovaart is uitgegraven in een loop van een zijbeek van de Ijzer en deed
vanaf de middeleeuwen dienst als transportkanaal. In Fintele, gelegen
bij de samenloop van de Ijzer, zijn de sluizen op Ijzer en Lovaart goed
bewaard en vormen belangrijk industrieel-archeologisch erfgoed.

Esthetische waarde:
~~~~~~~~~~~~~~~~~~~

De openheid en wijdsheid van de aaneengsloten
graslanden doorsneden door grachten met reitkragen zonder bebouwing
bepaalt de esthetische waarde van deze ankerplaats. Wanneer de broeken
overstroomd zijn, vormt de uitgestrektheid van het wateroppervlak met er
boven uitstekende rietkragen een unieke waarde in België. De restanten
van knotbomenrijen bieden lokaal een meer gesloten karakter aan de
broeken. Het grote wateroppervlak van de Blankaart met graduele overgang
van lage naar hoge vegetatie langs de randen geeft dit gebied een
uitzonderlijke esthetische waarde en een natuurlijk voorkomen. Langs de
polderintrusies geeft het verschil tussen de polders met graslanden en
de bebouwde zandleemruggen met bebouwing en akkerlanden een accentuering
vn de fysische gesteldheid en een verschil in openheid van landschap. De
begeleidende beplanting (bomenrijen en heesters) langs de Lovaart en de
rietvegetatie aan de oevers staat in schril contrast met de openheid van
de Ijzervallei.


Sociaal-culturele waarde:
~~~~~~~~~~~~~~~~~~~~~~~~~


De Ijzertoren als symbool van de Vlaamse
Beweging die in een stroomversnelling is gekomen na WOI. In de
Ijzervallei lag het Belgische front tijdens WOI dat nu dankzij talrijke
herdenkingstekenen een grote symbolische waarde krijgt. Fintele vormt
als handelsnederzetting ontstaan aan het kruispunt van Lovaart en Ijzer
(beide eertijds belangrijk voor de binnenscheepvaart), en als gaaf
bewaard landelijk gehucht belangrijk bouwkundig en sociaal-cultureel
erfgoed van de ankerplaats.

Ruimtelijk-structurerende waarde:
~~~~~~~~~~~~~~~~~~~~~~~~~~~~~~~~~

De Ijzertoren van Diskmuide vormt een baken in dit vlakke en open
landschap. De valleien van Ijzer en zijbeken(specifeik de
winterbeddingen), vaarten, kanalen structureren het landschap en het
landgebruik nog in grote mate waarbij het odnerscheid tussen polders en
niet-polders (zandleemgebied) duidelijk tot uiting komt. De dijk
Veurne-ambacht maakt het mogelijk dat op de linkeroever gebouwen dicht
bij de Ijzer kunnen staan, maar het verschil in bebouwingsgraad tussen
linker- en rechteroever is niet groot. De bruggen ter hoogte van Knokke
en Reninge zorgen voor een bundeling van wegen uit omstreken als
belangrijke oversteekplaats. Het bos en park rond kasteel en de vijver
van de Blankaart vormt door zijn massa en zijn hoogte in dit vlakke en
open landschap een baken voor de omgeving ten noorden van Knokkebrug.



C.LANDSCHAPSELEMENTEN EN OPBOUWENDE ONDERDELEN
-----------------------------------------------



GEOMORFOLOGIE/HYDROGRAFIE
~~~~~~~~~~~~~~~~~~~~~~~~~

**Microreliëf:**

 * microreliëf


deels aan ontvening te wijten, deels natuurlijk

**Macroreliëf:**

 * markante terreinovergang

overgang polder/ijzerbroeken - zandleemgebied

**Hydrografische Elementen:**

 * rivier
 * beek
 * vallei
 * oude rivierarm


Ijzer en met zijbeken, vaarten, kanalen; Dode Ijzer bij Elzendamme

**Moerassige gronden:**

 * moeras
 * veen
 * rietland


Blankaart

ELEMENTEN VAN BOUWKUNDIG ERFGOED, NEDERZETTINGEN EN ARCHEOLOGIE
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

**Koeren en hovingen:**

 * park


bij Blankaartkasteel

**Nederzettingspatronen:**

 * gehucht

fintele

**Kastelen, landgoederen en aanhorigheden:**

 * kasteel
 * toren


kasteel Blankaart

**Landbouwkundig erfgoed:**

 * hoeve


Pollinkhof bij Pollinkhove

**Militair erfgoed:**

 * fort


Vaubanvestingresten rond Knokkebrug; Ijzertoren

**Kerkelijk erfgoed:**

 * kerk


kerk Pollinkhove

ELEMENTEN VAN TRANSPORT EN INFRASTRUCTUUR
~~~~~~~~~~~~~~~~~~~~~~~~~~~~~~~~~~~~~~~~~

**Wegenis:**

 * Oostenrijkse periode


vlakbij Elzendamme

**Waterbouwkundige infrastructuur:**

 * kanaal
 * dijk
 * brug
 * sluis
 * grachtenstelsel


dijk bij Ijzer; sluizen op Lovaart en Ijzer ter hoogte van Fintele;
grachten

ELEMENTEN EN PATRONEN VAN LANDGEBRUIK
~~~~~~~~~~~~~~~~~~~~~~~~~~~~~~~~~~~~~

**Lijnvormige elementen:**

 * bomenrij
 * knotbomenrij

bomenrij langs Lovaart en Ijzer; zeldzame resten van knotbomenrij

**Kunstmatige waters:**

 * turfput


blankaart

**Topografie:**

 * repelvormig
 * historisch stabiel


repelvormig rond Blankaart tot Noordschote; elders geometrisch en
historisch stabiel

**Historisch stabiel landgebruik:**

 * permanent grasland


**Bos:**

 * loof
 * broek


rond Blankaart

**Bijzondere waterhuishouding:**

 * polder



OPMERKINGEN EN KNELPUNTEN
~~~~~~~~~~~~~~~~~~~~~~~~~

De natuur- en cultuurwaarden dienen maximaal gevrijwaard te worden. De
afwezigheid van bebouwing in de winterbedding van de Ijzer dient
gerespecteerd zodat de broeken als overstroombare gronden kunnen blijven
gebruikt worden. De waterkwaliteit dient evenwel te verbeteren aangezien
door overstromingen de pollutie en bemesting over een grote oppervlakte
verspreid. Ook in de Blankaart is de waterkwaliteit van toestromende
beken van groot belang voor de flora en fauna in en rond de vijver. Het
waterproductiecentrum de Blankaart doet afbreuk aan de esthetische en
natuurlijke waarde door de beperking van het zicht. De geometrische
percelering dient gerespecteerd uit historisch oogpunt en
schaalvergroting of omzetting van grasland naar akkerland dient vermeden
te worden. Door het gebied loopt een bovnegrondse hoogspanningsleiding
die in dit vlakke en open landschap een belemmering vormt.
