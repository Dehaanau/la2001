Valleien van Cicindria en Melsterbeek tussen Sint-Truiden en Metsteren
======================================================================

:Ankerplaats ID: A70058


**Landschap**



Omschrijving
------------

Verschillende gehuchten hebben van oudsher gefungeerd als landelijk
gebied buiten en tegen de stad Sint-Truiden. Het beschreven
landschappelijk geheel, aaneengeregen langs de Cicindria en de
Melsterbeek, neemt nog steeds ruimtelijk een bijzondere positie in als
buitengebied aan de noordelijke, oprukkende stadsrand. Schurhoven is een
oud gehucht, gelegen net buiten de vroegere stadswallen. In 1258 werd er
het begijnhof Sint-Agnes gesticht naast de Cicindria. Van de
monumentale, meerstenige bakstenen ommuring, waarbinnen de beek met
bleekweide en boomgaard erlangs waren opgenomen, blijven alleen
noordoostelijke en -westelijke restanten overeind. Het huidige plan
beschrijft enkele straten en een rechthoekig, ruim plein, ingericht als
grasveld met enkele Italiaanse populieren, rondom de kerk. In de
noordhoek liggen het Godshuis en de kalkstenen waterput. De
zuidoostzijde behield zijn oorspronkelijk uitzicht; de noordoostzijde en
deels ook de noordwestzijde worden ingenomen door banale nieuwbouw
(1957-72). De ingang van het hof bevindt zich aan de Schurhovensteenweg,
aansluitend bij de portierswoning die nu deel uitmaakt van de gesloten
begijnhofhoeve. De pastorie lag buiten het hof in de Poelstraat. Sinds
1974 zijn de historische panden als monument beschermd en het geheel als
landschap. Er werd gestreefd naar een kwalitatieve verbetering als
woonomgeving. De kerk - met romaanse en gotische elementen - is, o.a.
omwille van zijn muurschilderingen, ingericht als Provinciaal Museum.
Aan de overzijde van de Cicindria is in een stuk ongerept landschap het
kasteel Speelhof gelegen. Met de bouw ervan werd begonnen in 1585. Tot
de Franse bezetting fungeerde het als buitenverblijf van de abten van de
Sint-Trudo-abdij. In 1989 kocht de stad Sint-Truiden het aan en werd het
ingericht als openbaar, stedelijk domein (ca. 11 ha). Het is een ommuurd
en omgracht goed, bereikbaar via een dreef van lindes en
paardekastanjes, en omgeven door boomgaarden, weiden en akkers. De
ingang van het domein is vanaf de Speelhoflaan aangegeven door een breed
toegangshek. De huidige, beschilderde bakstenen gebouwen (18-19de eeuw)
omvatten een herenhuis met poortgebouw, stallingen en schuur,
gegroepeerd rondom een rechthoekige, gekasseide binnenplaats met ovaal
grasveld en bloemencorbeille in het midden. De alleenstaande vleugel aan
het neerhof ten noorden werd ingericht als woonhuis en Afspanning 't
Speelhof. Westelijk ligt een park in eenvoudige landschappelijke stijl,
in feite een ruim grasveld met gevarieerde bomenrand en enkele
solitairen, met noordelijk aansluitend een lustbos en boomkwekerij,
overgaand in een strakker parkbos. De voormalige, ommuurde moestuin in
het zuiden werd eveneens als grasveld ingericht. Het domein is bekend om
zijn stinsenflora en herbergt ook heel wat klein historisch erfgoed:
bruggen over de grachten, streekeigen barriers naar de fruitweiden,
fraaie smeedijzeren hekken, een spitsboogvormige serre e.a. Recenter
voorzieningen zijn stadsbanken, speeltuigen en verlichting. Een
noordelijker gehucht is Melveren, tussen de Diestersteenweg en de
Hasseltsesteenweg en doorsneden door de spoorlijn naar Hasselt en de
vroegere aftakking richting Borgloon. De landelijke omgeving is
gedeeltelijk verloren gegaan door de toenemende bebouwing en de aanleg
van een brede verbindingsstraat tussen voormelde wegen. Toch heeft het
een vrij gave, historische dorpskern nabij de ongerepte samenvloeiing
van Cicindria en Melsterbeek. De classicistische Salvator Mundi-kerk is
gelegen in het midden van het kerkhof, gedeeltelijk ommuurd en aan de
straatzijde afgesloten door een haag. Daar worden een merkwaardig
grafmonument, grafstenen en gietijzeren grafkruisen aangetroffen met
funerair-archeologische waarde. Vlakbij staan de voormalige, vroeg 18de
eeuwse pastorie, later tot herberg omgebouwd, en het zogenaamde kasteel
van Melveren, waarvan enkel herenhuis, inrijpoort en dwarsschuur resten.
Dit laatste, evenals de latere, 19de eeuwse pastorie, bezitten
historisch interessante en typische tuinen. Noordwestelijk van de
dorpskern, over de spoorweg, bevinden zich de Hornemolen en het 19de
eeuwse, neoclassicistische kasteeltje Menten de Horne met park. De
gebouwen van de voormalige watermolen zijn gegroepeerd rond een
onregelmatig erf en door een oprit, omgeven door boomgaarden, met de
Diestersteenweg verbonden. De Melsterbeek werd er ca. 1965 gedicht. Ook
het kasteel was door een vroegere dreef verbonden met de
Diestersteenweg; de huidige oprit ligt aan de andere zijde. De
kasteelhoeve werd in 1977 voor een groot deel door brand verwoest en
gedeeltelijk gesloopt; ertegenover werden recente stallen gebouwd. Naast
boomgaarden, weilanden met - rond de Melsterbeek - populierenrijen en
enkele akkers wordt het bodemgebruik er bepaald door fruitplantages. Het
landschap van bouw- en weilanden, boomgaarden en plantages van
laagstamfruit strekt zich noordwestelijk langsheen de Melsterbeek verder
uit tot de kastelen van Nonnen-Mielen en Spinneveld en de Metsterenmolen
in het gehucht Metsteren, waar het bovendien een historisch stabiele
percelering kent. Het 18-19de eeuwse neoclassicistische kasteel van
Nonnen-Mielen met zijn aanhorigheden (o.a. een wagenhuis) staat op de
plaats van de voormalige benedictessenabdij Nonnen-Mielen, die in 1796
werd onteigend en verkocht. Van de vroegere abdijgebouwen blijft alleen
de U-vormige hoeve met poortgebouw over. Achter de westelijke vleugel
bevindt zich de ommuurde moestuin. Het monumentale geheel is deels
omgracht en aan de westzijde door de Melsterbeek afgezoomd. Zowel
kasteel als hoeve zijn vanaf de Diestersteenweg bereikbaar via een
gekasseide platanendreef, aan de buitenzijde gedubbeld met een rij
geknotte linden. Een tweede toegang loopt als kiezelweg parallel en ten
oosten van de beek, naast de moestuinmuur en gaat over in de grote
rondweg van het kasteelpark - in landschappelijke stijl uit begin 19de
eeuw - met de tot vijver omgevormde gracht, bomengroepen en -singels op
de grasvelden en weilanden, parkbos en boomgaarden. Op de percelen
westelijk van de voormalige abdij werd later in de 19de eeuw een
U-vormige boerderij gebouwd en, aan de oude weg van Sint-Truiden naar
Rummen (Rummenweg), het nieuwe kasteel Spinneveld. Daarbij horen een
ommuurde moestuin en pittoresk park, dat zich ten noorden en ten zuiden
uitstrekt volgens drie zichtassen op het landschap, parallelel met het
wegenpatroon. Ook hier bevindt zich verspreid over de hele omgeving
klein historisch erfgoed zoals o.a. barriers, bruggen, hekwerk, muren,
een fraai paviljoen. Stroomafwaarts op de Melsterbeek ligt de watermolen
met hoeve, een gesloten complex van bakstenen gebouwen met 17de eeuwse
kern, gegroepeerd rondom een rechthoekig gekasseid erf, vroeger
afhankelijkheid van de abdij van Nonnen-Mielen. Ten zuiden wordt het
geheel tenslotte begrensd door de boomgaarden en landerijen van De
Nonnentap, een gesloten hoeve uit 2de helft 18de eeuw, gelegen in het
aangrenzende gehucht Guvelingen.



Landschapswaarden
-----------------


Wetenschappelijke waarde
~~~~~~~~~~~~~~~~~~~~~~~~



Historische waarde
~~~~~~~~~~~~~~~~~~


Verschillende gehuchten hebben van oudsher gefungeerd als landelijk
gebied buiten en tegen de stad. Daarin vormde het begijnhof Sint-Agnes
in Schurhoven, een afzonderlijke leefgemeenschap op mystiek vlak maar
ook met eigen architecturale en stedebouwkundige kenmerken, opgebouwd
rond een centraal, rechthoekig plein. Het aangrenzende Speelhof is het
voormalig buitengoed van de abten van de Sint-Trudo-abdij. Melveren
heeft een gave, historische dorpskern met kerk, pastorie en kasteeltje.
Het kerkhof is van funerair-archeologische waarde, kasteel en pastorie
bezitten historisch interessante en typische tuinen. Het traditionele
landschap van boomgaarden, bouw- en weilanden omgeeft verder het kasteel
Menten de Horne en de Hornemolen en strekt zich uit tot de voormalige
abdijsite Nonnen-Mielen in Metsteren, waar het een historisch stabiele
percelering kent, met thans de kastelen Nonnen-Mielen en Spinneveld met
park en aanhorigheden, de abdijhoeve, de Metsterenmolen en ten zuiden
hoeve De Nonnentap. De omgeving herbergt bovendien heel wat klein
historisch erfgoed.

Esthetische waarde
~~~~~~~~~~~~~~~~~~

De landelijke omgeving vormt een pittoresk en
rijk geheel met een variatie aan bouwkundig erfgoed en ongerepte stukken
landschap van verscheiden aard, aaneengeregen langs de Cicindria en de
Melsterbeek.


Sociaal-culturele waarde:
~~~~~~~~~~~~~~~~~~~~~~~~


Begijnhoven vertonen een leefomgeving die
thans op prijs wordt gesteld. In het bestemmingsplan van het
Sint-Truidense begijnhof werd dan ook gestreefd naar een kwalitatieve
verbetering ervan als woonomgeving. De kerk is ingericht als Provinciaal
Museum. In 1989 kocht de stad Sint-Truiden het Speelhof aan en werd het
ingericht als openbaar stedelijk domein. Als buitengebied aan de
stadsrand is de omgeving erg attractief voor zachte recreatie.

Ruimtelijk-structurerende waarde
~~~~~~~~~~~~~~~~~~~~~~~~~~~~~~~~

De open ruimte tussen Begijnhof, Speelhof en Melveren maakt deel uit
van een landelijk gebied, dat zich verder uitstrekt tot het gehucht
Metsteren, en dat ruimtelijk een bijzondere positie inneemt als
buitengebied aan de noordelijke, oprukkende stadsrand.



Landschapselementen en opbouwende onderdelen
--------------------------------------------



Geomorfologie/hydrografie
~~~~~~~~~~~~~~~~~~~~~~~~

**Microreliëf:**

 * microreliëf


**Hydrografische Elementen:**

 * beek


Cicindria, Melsterbeek

Elementen van bouwkundig erfgoed, nederzettingen en archeologie
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

**Koeren en hovingen:**

 * tuin
 * park
 * hof


begijnhof, kastelen Nonnen-Mielen, Speelhof, Spinneveld, kasteel en
pastorie Melveren

**Nederzettingspatronen:**

 * gehucht

Melveren

**Kastelen, landgoederen en aanhorigheden:**

 * kasteel
 * hovenierswoning
 * landgoed
 * muur
 * omheining
 * kasteelgracht


kastelen Melveren, Nonnen-Mielen, Speelhof, Spinne

**Bouwkundig erfgoed:**

 * (heren)woning
 * huis
 * herberg


**Landbouwkundig erfgoed:**

 * hoeve
 * schuur
 * stal


o.a. begijnhof, De Nonnentap, Nonnen-Mielen

**Molens:**

 * watermolen


Hornemolen, Metsterenmolen

**Kerkelijk erfgoed:**

 * kerk
 * pastorie


o.a. Salvator Mundikerk, pastorie Melveren

**Klein historisch erfgoed:**


o.a. "barriers", bruggen, hekwerk, muren

 **Andere:**
o.a. tuinpaviljoenen, serre, wintertuin

ELEMENTEN VAN TRANSPORT EN INFRASTRUCTUUR
~~~~~~~~~~~~~~~~~~~~~~~~~~~~~~~~~~~~~~~~~

**Wegenis:**

 * weg
 * pad


parkpaden, toegangs- en rondwegen

ELEMENTEN EN PATRONEN VAN LANDGEBRUIK
~~~~~~~~~~~~~~~~~~~~~~~~~~~~~~~~~~~~~

**Puntvormige elementen:**

 * bomengroep
 * solitaire boom


**Lijnvormige elementen:**

 * dreef
 * bomenrij
 * houtkant
 * hagen

**Kunstmatige waters:**

 * vijver


**Topografie:**

 * onregelmatig
 * historisch stabiel


historisch stabiel rond Metsteren

**Historisch stabiel landgebruik:**

 * permanent grasland


grasland onder boomgaarden en weiden langs Cicindria en Melsterbeek

**Typische landbouwteelten:**

 * hoogstam


**Bos:**

 * loof
 * hooghout
 * struweel


parkbossen

OPMERKINGEN EN KNELPUNTEN
~~~~~~~~~~~~~~~~~~~~~~~~

De landelijke omgeving is gedeeltelijk verloren gegaan door toenemende
bebouwing aan de noordelijke stadsrand. De recente bebouwing levert geen
bijdrage tot de landschapswaarden. Het bodemgebruik wordt steeds meer
gekenmerkt door de voortschrijdende fruitplantages. De inrichting van
historische sites vergt een gedegen en oordeelkundige keuze van moderne
voorzieningen als stadsbanken, speeltuigen en verlichting.
