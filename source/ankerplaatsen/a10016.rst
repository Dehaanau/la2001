's Herenbos, Heihuizen en Zalfen
================================

Anker ID: A10016
----------------

**Landschap**

--------------

A. LANDSCHAPSELEMENTEN EN OPBOUWENDE ONDERDELEN
-----------------------------------------------

--------------

GEOMORFOLOGIE/HYDROGRAFIE
~~~~~~~~~~~~~~~~~~~~~~~~~

**Microreliëf:**

 * microreliëf

 
**Hydrografische\_Elementen:**

 * beek
 * vallei

 
Zalfense Beek, Lopende Beek

ELEMENTEN VAN BOUWKUNDIG ERFGOED, NEDERZETTINGEN EN ARCHEOLOGIE
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

**Nederzettingspatronen:**

 * gehucht

Zalfen

**Kastelen, landgoederen en aanhorigheden:**

 * kasteel

 
Kasteel Heihuizen

**Landbouwkundig erfgoed:**

 * hoeve
 * schuur
 * stal
 * wagenhuis

 
**Kerkelijk erfgoed:**

 * kapel

 
St.-Antoniuskapel van Zalfen

ELEMENTEN VAN TRANSPORT EN INFRASTRUCTUUR
~~~~~~~~~~~~~~~~~~~~~~~~~~~~~~~~~~~~~~~~~

**Wegenis:**

 * weg

 
oude wegenstructuur

ELEMENTEN EN PATRONEN VAN LANDGEBRUIK
~~~~~~~~~~~~~~~~~~~~~~~~~~~~~~~~~~~~~

**Puntvormige elementen:**

 * bomengroep
 * solitaire boom

 
**Lijnvormige elementen:**

 * dreef
 * bomenrij

**Kunstmatige waters:**

 * vijver

 
**Topografie:**

 * historisch stabiel

 
**Historisch stabiel landgebruik:**

 
historisch stabiel bos

**Bos:**

 * naald
 * loof
 * hooghout

 

OPMERKINGEN EN KNELPUNTEN
~~~~~~~~~~~~~~~~~~~~~~~~~

De slechte waterkwaliteit van de Lopende Beek heeft een nadelige invloed
op de natuurwetenschappelijke waarde van dit gebied.

--------------

B.landschapswaarden
-------------------

 Wetenschappelijke waarde:
Het voorkomen van verschillende bostypes en een opmerkelijke
horizontale structuurdiversiteit geven het complex 's Herenbos-Heihuizen
een belangrijke vegetatiekundige en floristische waarde. Bovendien vindt
men ter hoogte van 's Herenbos nog karakteristieke vertegenwoordigers
van de oude bossen in Vlaanderen. Aansluitend op het noordwestelijk
gelegen Domein de Renesse en het zuidelijk gelegen Blommerschot is dit
landschap belangrijk als broedgebied voor een groot aantal roofvogels en
ook vleermuizen vinden hier geschikte verblijfplaatsen.
Historische waarde:
Reeds bij Ferraris (1777) betrof een belangrijk gedeelte van het
huidige 's Herenbos reeds bosgebied; toen Nonnenbosch genoemd. Daarmee
behoorde dit historisch stabiele boscomplex tot de uitgestrekte
bosgebieden in de Noorderkempen. De huidige structuur van 's Herenbos -
Heihuizen is goed vergelijkbaar met wat we terugvinden bij Vandermaelen
(1854). De eerste melding Zalfen gaat terug tot 1278 en een aantal mooi
bewaarden hoeven uit de 19de eeuw dragen bij tot de historische waarde
dit gehucht. Opmerkelijk is ook de St.-Antoniuskapel die teruggaat tot
de grote pestepidemie van 1625-1628. Het kasteel Heihuizen in sobere
neorococostijl werd opgetrokken in het begin van de 20ste eeuw.
Esthetische waarde: De uitgestrektheid van dit gebied, alsook de
afwisseling in bostypes en in vegetatiestructuur geven het een
belangrijke esthetische waarde. De aanwezigheid van het gehucht Zalfen
met oude hoeven en de waardevolle St.-Antoniuskapel benadrukt het
historische karakter van dit landschap.
Sociaal-culturele waarde : De St.-Antoniuskapel van Zalfen vindt haar
ontstaan tijdens een pestepidemie in de 17de eeuw en groeide in de loop
der tijden uit tot een belangrijk bedevaartsoord.
Ruimtelijk-structurerende waarde:
Deze ankerplaats betreft een uitgebreid boscomplex dat grenst aan
'Domein de Renesse' in het noordwesten, en 'Domein Blommerschot en
Beulkbeemden' en 'Het Zalfens gebroekt' in het zuiden. Opvallend is het
blokpatroon dat het gevolg is van een orthogonaal raster van wegen,
dreven en bospaden. Deze ankerplaats vormt met een duidelijk herkenbare
bosstructuur een onderdeel van een uitgestrekte, landschappelijk
waardevolle ruimte tussen Oostmalle, Zoersel en Wechelderzande.

--------------

C.TEKSTUELE Omschrijving
------------------------

 De ankerplaats ''s Herenbos-Heihuizen-Zalfen is gelegen op grondgebied
van de gemeente Malle (Oostmalle) in de Antwerpse Noorderkempen. De
begrenzing wordt gevormd door de bewoning van Oostmalle in het noorden,
de Molenbeek en de gemeentegrens in het oosten, Salphen in het zuiden en
de bewoning en industrie langsheen de Lierselei in het westen. Het
boscomplex ter hoogte van 's Herenbos werd in de 18de eeuw (cfr.
Ferraris, 1777) reeds vermeld als Nonnenbosch en behoorde toen samen met
enkele andere boscomplexen tot de uitgestrekte bosgebieden in de
Noorderkempen. De omgeving van het bos betrof toen een gesloten
beemdenlandschap en verder open heidegebied. Minder dan een eeuw later
herkennen we bij Vandermaelen (1854) de huidige structuur van het
complex 's Herenbos-Heihuizen, een blokpatroon als gevolg van een
orthogonaal raster van wegen, dreven en bospaden. De eerste melding van
het gehucht Zalfen gaat terug tot 1278 als 'Zalhuffle in de parochie van
Malle'. Zalfen omvatte in 1442 drie grote boerderijen. Vandaag vinden we
hier nog een aantal hoeves uit de 19de eeuw, met bijhorende langschuren
in steen of hout en stallingen. Historisch zeer waardevol is de
St.-Antoniuskapel die teruggaat tot de grote pestepidemie van 1625-1628
en in de loop der tijden uitgroeide tot een bedevaartsoord. In 1727 werd
de kapel wel aanmerkelijk vergroot en kreeg ze haar huidige uitzicht.
Het voorkomen van verschillende bostypes, met o.a. beekbegeleidende
bossen en naaldbossen met heiderelicten, en een opmerkelijke horizontale
structuurdiversiteit geven het complex 's Herenbos-Heihuizen een
belangrijke vegetatiekundige en floristische waarde. Bovendien vindt men
ter hoogte van 's Herenbos nog karakteristieke vertegenwoordigers van de
oude bosplanten in Vlaanderen. Jammer genoeg heeft de slechte
waterkwaliteit van de nochtans sterk meanderende Lopende Beek een
nadelige invloed op de beekbegeleidende vegetaties.Aansluitend op het
noordwestelijk gelegen Domein de Renesse en het zuidelijk gelegen
Blommerschot is dit landschap eveneens belangrijk als broedgebied voor
een groot aantal roofvogels en ook vleermuizen vinden hier geschikte
verblijfplaatsen. De uitgestrektheid van dit gebied, alsook de
afwisseling in bostypes en in vegetatiestructuur, geven het een
belangrijke esthetische waarde. De aanwezigheid van het gehucht Zalfen
met oude hoeven en de waardevolle St.-Antoniuskapel benadrukt het
historische karakter van dit landschap. In het noordwesten en zuiden
respectievelijk aansluitend op de ankerplaatsen 'Domein de Renesse' en
'Domein Blommerschot en Beulkbeemden' en 'Het Zalfens gebroekt', vormt
deze ankerplaats een onderdeel van een uitgestrekte landschappelijk
waardevolle ruimte tussen Oostmalle, Zoersel en Wechelderzande.
