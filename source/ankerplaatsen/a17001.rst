Grote Netevallei te Balen met De Most
=====================================

Anker ID: A17001
----------------

**Landschap**



A. LANDSCHAPSELEMENTEN EN OPBOUWENDE ONDERDELEN
-----------------------------------------------



GEOMORFOLOGIE/HYDROGRAFIE
~~~~~~~~~~~~~~~~~~~~~~~~~

**Microreliëf:**

 * microreliëf


**Hydrografische Elementen:**

 * waterloop
 * rivier
 * beek
 * vallei
 * meander


Grote Nete, Visbeek, Hanske Selsloop, Heiloop

**Moerassige gronden:**

 * moeras
 * rietland
 * ven



ELEMENTEN VAN BOUWKUNDIG ERFGOED, NEDERZETTINGEN EN ARCHEOLOGIE
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

**Molens:**

 * watermolen


Topmolen, Hoolstmolen

**Kerkelijk erfgoed:**

 * kapel


St.-Odrada kapel

 **Archeologische elementen:**
Archeologische potenties ter hoogte van het voormalige 'Hof van
Scheps'

ELEMENTEN VAN TRANSPORT EN INFRASTRUCTUUR
~~~~~~~~~~~~~~~~~~~~~~~~~~~~~~~~~~~~~~~~~

**Wegenis:**

 * weg


zandwegen

**Waterbouwkundige infrastructuur:**

 * dijk
 * grachtenstelsel



ELEMENTEN EN PATRONEN VAN LANDGEBRUIK
~~~~~~~~~~~~~~~~~~~~~~~~~~~~~~~~~~~~~

**Puntvormige elementen:**

 * bomengroep
 * solitaire boom


**Lijnvormige elementen:**

 * dreef
 * bomenrij
 * houtkant
 * knotbomenrij
 * perceelsrandbegroeiing

**Kunstmatige waters:**

 * vijver


**Topografie:**

 * repelvormig
 * historisch stabiel


**Bos:**

 * loof
 * broek
 * struweel



OPMERKINGEN EN KNELPUNTEN
~~~~~~~~~~~~~~~~~~~~~~~~~

Te vermelden knelpunten voor dit gebied zijn het voorkomen van talrijke
visputten en weekendverblijven, alsook de verspreide atypische
bebouwing. De op til zijnde waterwinning in het gebied kan zeer nadelige
gevolgen hebben voor de vochtminnende flora.



B.landschapswaarden
-------------------


Wetenschappelijke waarde:
~~~~~~~~~~~~~~~~~~~~~~~~~

De wetenschappelijke waarde van deze ankerplaats wordt in de eerste
plaats bepaald door haar ligging in een uitgestrekte alluviale vlakte
van de Grote Nete en een aantal van haar zijlopen. Dit maakt dat vooral
de vochtminnende planten zeer rijk aanwezig zijn. De talrijke kleine
landschapselementen, in afwisseling met weinig verstoorde en vaak
voedselarme graslanden, dragen eveneens bij tot een gevarieerde flora.
Dit kleinschalig landbouwlandschap is tevens een waardevol broedgebied
voor heel wat algemene en minder algemene vogelsoorten en ook libellen,
dagvlinders, insecten en amfibieën vinden hier geschikt habitat. De
structuurrijke Grote Nete en haar zijlopen, waarvan de waterkwaliteit
goed tot zuiver is, vormt een belangrijk biotoop voor heel wat
vissoorten. Verder herbergt het gebied ook een aanzienlijke
reeënpopulatie.

Historische waarde:
~~~~~~~~~~~~~~~~~~~


Meer dan twee eeuwen lang heeft de mens dit kleinschalige
landbouwgebied gevormd en onderhouden. Dit uit zich tot op vandaag onder
vorm van de smalle percelering, de houtkanten, grachten en greppels,
alsook het wegenpatroon. In het oostelijke gedeelte ligt het gebied
ongeveer 1 tot 1,5 meter lager dan de bedding van de Grote Nete als
gevolg van turfwinningen vanaf de 16de eeuw. De historische waarde van
deze ankerplaats wordt tevens bepaald door het aanwezige bouwkundige
erfgoed. De St.-Odrada kapel werd opgericht in 1896. Tevens komen er in
het gebied twee waardevolle molens voor: de oorsprong van de Hoolstmolen
gaat terug tot de 13de eeuw en de Topmolen heeft nog een molensteen die
dateert uit 1850.

Esthetische waarde:
~~~~~~~~~~~~~~~~~~~

Dit uitgestrekte landschap betreft een mooi
restant van een kleinschalig landbouwgebied in het alluvium van de Grote
Nete. De smalle perceelstructuur, de talrijke kleine landschapselementen
en de waterlopen, die met het gebied verweven zijn, vormen een
esthetisch zeer waardevol en voor de streek zeer typisch landschap.


Sociaal-culturele waarde:
~~~~~~~~~~~~~~~~~~~~~~~~~


Volgens de overlevering zou tijdens de
vroege middeleeuwen in het nu verdwenen Frankische 'Hof van Scheps' de
heilige Odrada geboren zijn. Op enkele honderden meters van dit hof
bevindt zich het Odradaputteke, een bron waaraan een heilzame werking
wordt toegeschreven. Hier werd in 1896 een bedevaartskapel ter ere van
de Heilige Odrada opgericht.

Ruimtelijk-structurerende waarde:
~~~~~~~~~~~~~~~~~~~~~~~~~~~~~~~~~

Deze ankerplaats betreft een gesloten valleigebied met centraal de
opvallend meanderende loop van Grote Nete en van daaruit vertrekkend
talrijke zijlopen. De langgerekte perceelsstructuur met
perceelsrandbegroeiing en talrijke kleine waterplasjes resulteren in een
zeer typische en herkenbare structuur, die vooral in het gedeelte ten
zuiden en zuidwesten van kasteel De Most ontstaan geeft aan een
coulisselandschap.



C.TEKSTUELE Omschrijving
------------------------

Het landschap 'Netevallei Balen en de Most' is gelegen in de gemeente
Balen in de Antwerpse Zuiderkempen en behoort tot het bekken van de
Grote Nete. De begrenzing van deze ankerplaats wordt gevormd door de
bebouwing van Balen, Gerheide en Wezel in het noorden, het Kanaal van
Beverlo in het oosten, de bewoning van Olmen, Germeer en Schoorheide in
het zuiden en het Kanaal Dessel-Kwaadmechelen in het westen. Het betreft
een kleinschalig landbouwlandschap, gelegen in een uitgestrekte
alluviale vlakte die wordt gevormd door de Grote Nete en verschillende
van haar zijlopen met de Hanse Selsloop, de Heiloop, de Asbeek en de
Visbeek. Bij Ferraris (1977) herkennen we de ankerplaats als een
uitgestrekt beemdengebied langsheen de Grote Nete, met langs de randen
enkele akkers en heide. De reeds aanwezige Hoolstmolen staat op de kaart
aangegeven als 'Moulin de Baelen', Een kleine eeuw later zien we bij
Vandermaelen (1854) een eerste aanzet tot ontginning van de heide; in
het oosten is het kanaal van Beverlo aangegeven en centraal de steenweg
op Leopoldsburg. Op de kaarten van het MGI uit het begin van de 20ste
eeuw (1909) herkennen we min of meer het landschap van vandaag, dat dus
al bijna 100 jaar relatief gaaf bewaard is gebleven. De smalle
percelering, de houtkanten, grachten en greppels, alsook het
wegenpatroon zijn allen sporen van de eeuwenoude antropogene invloed in
dit gebied en vertegenwoordigen daarmee een belangrijke historische
waarde. De hoofdgrachten duiden op een organisatorisch
afwateringsstelsel. De zogenaamde 'Eendenkom' gaat terug tot de aanleg
van vijvers in 1867. In 1938 werden deze vijvers uitgegraven tot
eendekweekvijvers; vandaag zijn ze deel van een natuurgebied. Aan de
Grote Nete in Balen liggen nog verschillende watermolens, waarvan er
twee binnen de ankerplaats vallen. De 'Topmolen' ligt nabij 'de Vennen'
op de Maalbeek op Zweilingsloop. Deze kleine molen met één molensteen
dateert uit 1850, de periode van de grootscheepse ontginningen van de
Schoorheide, waarbij de graanteelt steeds belangrijker werd. De
'Hoolstmolen' gaat terug tot de 13de eeuw. De huidige opbouw van deze
graan- en oliemolen dateert uit de 18de eeuw; het betreft daarmee één
van de nog weinige volledig behouden watermolens met olieslagwerk.
Volgens de overlevering zou tijdens de vroege middeleeuwen in het nu
verdwenen Frankische 'Hof van Scheps' de heilige Odrada geboren zijn. Op
enkele honderden meters van dit hof bevindt zich het Odradaputteke, een
bron waaraan een heilzame werking wordt toegeschreven. Hier werd in 1896
een bedevaartskapel ter ere van de Heilige Odrada opgericht wat deze
plek een sociaal-culturele waarde geeft. De wetenschappelijke waarde van
deze ankerplaats wordt in de eerste plaats bepaald door haar ligging in
de uitgestrekte alluviale vlakte van de Grote Nete en een aantal van
haar zijlopen. Dit maakt dat, naast de gevarieerde flora van de talrijke
kleine landschapselementen en de weinig verstoorde en vaal voedselarme
graslanden, vooral de vochtminnende planten zeer rijk aanwezig zijn. Dit
kleinschalig landbouwlandschap is niet enkel waardevol voor de flora,
maar eveneens voor de fauna. Het is een belangrijk broedgebied voor heel
wat algemene en minder algemene vogelsoorten en ook libellen,
dagvlinders, insecten en amfibieën vinden hier geschikt habitat. De
structuurrijke Grote Nete en haar zijlopen, waarvan de waterkwaliteit
goed tot zuiver is, vormt een belangrijk biotoop voor heel wat
vissoorten. Verder herbergt het gebied ook een aanzienlijke
reeënpopulatie. Deze ankerplaats betreft een gesloten valleigebied met
centraal de opvallend meanderende loop van Grote Nete en van daaruit
vertrekkend talrijke zijlopen; in het noordwesten is er een overgang
naar duinen. De langgerekte perceelsstructuur met
perceelsrandbegroeiingen en talrijke kleine waterplasjes resulteren in
een zeer typische en herkenbare structuur met een hoge belevingswaarde.
Talrijke visputten, weekendverblijven en atypische bebouwing vormen op
verschillende plaatsen in dit gebied een knelpunt. Daarnaast zou de op
til zijnde waterwinning zeer negatieve gevolgen kunnen hebben voor de
waardevolle, vochtminnende flora. Teneinde het behoud van de waarden van
dit gebied voor de toekomst zeker te stellen, is een doordacht beleid
omtrent deze knelpunten ten zeerste gewenst.
