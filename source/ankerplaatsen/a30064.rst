Fort van Beieren
================

:Ankerplaats ID: A30064




Omschrijving
------------

Deze ankerplaats ligt tussen de dorpskern van Koolkerke (gem. Brugge)
en de Damse Vaart. Ze grenst in het noordoosten aan de ankerplaats
“Damme en omgevende polders” en in het noordwesten aan ankerplaats
“polders van Dudzele”. Ze omvat de restanten van het fort van Beieren.
Deze versterking dateert van de Spaanse successieoorlog in het begin van
de 18e eeuw en bestond uit een hoofdwal, gracht met vier bastions en aan
de zuidwestzijde een ravelijn (driehoekig eiland). Haar ligging was
strategisch gekozen net buiten de stadskern van Brugge vlakbij de Damse
Vaart. Bovendien ligt het vlakbij de overgang van zandig-Vlaanderen naar
de polders en heeft men een goed zicht op de omgevende polders.
Momenteel is de structuur van de versterking nog goed zichtbaar alhoewel
een deel van de gracht gedempt is, en wordt hij geaccentueerd door het
(loof)bos en/of bomenrijen. De kunstmatig opgehoogde wal valt visueel
wel minder op door de bebossing. Het centrale gedeelte en de noordelijke
zijde zijn niet bebost maar liggen onder weiland waarbij bomenrijen de
gracht benadrukken. Op die manier wordt het oorspronkelijke reliëf van
het fort nauwelijks schade aangebracht. Rond het fort loopt de Fortbeek.
Tussen het fort en de Damse Vaart liggen enkel grote akkerlanden en
huisweiden. De Damse Vaart vormt door de bomenrij langs haar oevers een
visuele begrenzing van de ruimte. Tussen het fort en de Scheidingsbeek
(in het noorden) ligt voornamelijk open weiland met grachten. Er
resteren nog enkele knotbomen van vroegere perceelsrandbegroeiing. De
Scheidingsbeek ligt op de gemeentegrens tussen Brugge en Damme. De open
landbouwpercelen rond het fort bieden een zicht op het beboste fort. Het
fort grenst ten westen aan de bebouwing van Koolkerke die het zicht
belemmert. Vanuit de omgevende polders valt het fort visueel sterk op
door de bebossing en de bomenrijen. De bebouwing in de ankerplaats
bestaat uit twee hoeves (waarvan één op de omwalling van het fort
gelegen) en een woonhuis in de oostelijke hoek van de ankerplaats. Deze
laatste is omgeven door een groenscherm dat een bufferende werking
heeft.



Landschapswaarden
-----------------


Wetenschappelijke waarde
~~~~~~~~~~~~~~~~~~~~~~~~

De ligging van het fort nabij Brugge én nabij de fysische grens
tussen polder en zandstreek bood enkel natuurlijke strategische
voordelen.

Historische waarde
~~~~~~~~~~~~~~~~~~


De ligging vlakbij Brugge langs de vroegere Zwingeul vormt de
strategische omkadering van het fort en wijst op het strategisch belang
van Brugge in het verleden. Het fort en zijn diverse structuren (wallen,
grachten, eiland,…) zijn zeer goed bewaard en vormen een gaaf voorbeeld
van een fort uit 18e eeuw.

Esthetische waarde
~~~~~~~~~~~~~~~~~~

De open vlakke omgeving met een groot aandeel
historisch permanent grasland, contrasteert sterk met het fort door het
reliëfsverschil en door het gesloten karakter van het bos en de
bomenijen. Vanuit het fort heeft men een wijds zicht op de polders wat
een belangrijk militair-strategisch voordeel vormde voor dit fort.


Ruimtelijk-structurerende waarde
~~~~~~~~~~~~~~~~~~~~~~~~~~~~~~~~

De bomenrij langs de Damse Vaart vormt een visuele begrenzing van de
ankerplaats. Door het hoogteverschil van het fort en door het bos valt
dit fort op in het open landschap.



A. LANDSCHAPSELEMENTEN EN OPBOUWENDE ONDERDELEN
-----------------------------------------------


GEOMORFOLOGIE/HYDROGRAFIE
~~~~~~~~~~~~~~~~~~~~~~~~

**Microreliëf:**

 * talud


wal van het fort

**Hydrografische Elementen:**

 * beek


Scheidingsbeek

ELEMENTEN VAN BOUWKUNDIG ERFGOED, NEDERZETTINGEN EN ARCHEOLOGIE
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

**Militair erfgoed:**

 * fort


ELEMENTEN EN PATRONEN VAN LANDGEBRUIK
~~~~~~~~~~~~~~~~~~~~~~~~~~~~~~~~~~~~~

**Lijnvormige elementen:**

 * bomenrij
 * knotbomenrij

restanten van knotbomenrijen

**Kunstmatige waters:**


gracht rond fort

**Historisch stabiel landgebruik:**

 * permanent grasland


**Bos:**

 * loof


**Bijzondere waterhuishouding:**

 * polder



OPMERKINGEN EN KNELPUNTEN
~~~~~~~~~~~~~~~~~~~~~~~~

De bebouwing van Koolkerke grenst aan de structuur van het fort. Dit
doet afbreuk aan de esthetische waarde en de historische waarde door een
andere omgeving. Bijkomende bebouwing vlakbij de ankerplaats dient
vermeden te worden om ook het zicht vanuit de omgeving te behouden. De
recente uitbreidingen bij de landbouwbedrijven hebben een visueel
storende invloed en dienen gebufferd te worden.
