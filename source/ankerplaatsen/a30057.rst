Heidebeek
=========

:Ankerplaats ID: A30057




Omschrijving
------------

Deze ankerplaats stekt zich uit langs de vallei van de Heidebeek en
loopt vanaf de Steenvoordse beek (zijbeek van de Heidebeek) in de
omgeving van Watou tot aan de monding van de Heidebeek in de Ijzer rond
Haringe (gem. Poperinge). De Heidebeek heeft een zeer natuurlijke sterk
meanderende loop, geaccentueerd door een rij van bomen en struweel, met
een natuurlijk oeverprofiel. Deze beek vormt de staatkundige grens
tussen België en Frankrijk. De natuurlijke loop en de beekbegeleidende
begroeiing hebben talrijke potenties voor fauna en flora. De
valleiranden zijn soms steil en begroeid met hogere houtige soorten. De
smalle en diep ingesneden vallei is grotendeels te wijten aan de
tertiaire klei van de formatie van Ieper. Een beek die zich insnijdt in
kleiig bodemmateriaal, heeft doorgaans steile hellingen langs de bedding
en de valleiranden, én is dieper ingesneden dan in lemig of zandig
materiaal. De valleiranden vormen de grens tussen de beekbegeleidende
weilanden en de hoger gelegen akkerlanden. Ook in de zijvalleien van de
Heidebeek treft men weiland aan. Verspreid tussen de akkerlanden (buiten
de vallei gelegen) liggen hoeves die meestal uit losstaande gebouwen
bestaan met aansluitend enkele huisweiden. De meeste hoeves worden door
een bomenrij omringd waardoor de storende nieuwbouw bij
landbouwbedrijven gebufferd wordt. De weilanden hebben verspreide resten
van knotbomenrijen of houtkanten. Langs de hellingen van de vallei zijn
vermoedelijk archeologische sporen aanwezig van sites uit de Romeinse
periode of uit het Neolithicum. In de vallei zelf lopen geen wegen; ze
lopen allemaal op de hoger gelegen gronden buiten de vallei en de
weinige wegen die naar de beek toelopen stoppen vaak abrupt vóór de
grens. Her en der treft men een kapelletje aan. Ten zuidwesten van het
dorp van Watou staan twee grenspalen. De kerk van Watou, gelegen in de
vallei van de Warandebeek (zijbeek van de Heidebeek), wordt omringd door
een kerkhof en een haag, heeft een gotische stijl terwijl de vroegere in
Romaanse bouwstijl opgetrokken was. In de onderste bouwlagen resten nog
ijzerzandstenen van de vroegere kerk. Ten westen van de kerk ligt de
pastorie die een ommuurde tuin heeft en een boomgaard. De kerken van
Watou en van Haringe vormen blikvangers en oriënteringspunten door de
hogere ligging en de toren.



B.landschapswaarden
-------------------


Wetenschappelijke waarde:
~~~~~~~~~~~~~~~~~~~~~~~~~

De Heidebeek vormt een zeer natuurlijk en weinig verstoord
beeksysteem met een diep ingesneden vallei, steilranden langs de
valleigrens, een sterk meanderende loop, een natuurlijk oeverprofiel,…
Daardoor is ze een biotoop voor een rijkdom aan flora en fauna. Het
tertiair kleiig materiaal in de ondergrond is zeer bepalend voor het
smal en diep ingesneden karakter van de beek.

Historische waarde:
~~~~~~~~~~~~~~~~~~~


De Heidebeek vormt als natuurlijke grens voor een groot gedeelte ook
de staatkundige grens tussen België en Frankrijk; rond Watou getuigen
enkele grenspalen hiervan.

Esthetische waarde:
~~~~~~~~~~~~~~~~~~~

De Heidebeek wordt benadrukt door begeleidende
begroeiing en landgebruik wat een meerwaarde geeft aan haar natuurlijk
karakter: weilanden langs de loop, bomen en struiken accentueren de beek
visueel in het landschap en de begroeiing van de taluds aan de
valleigrenzen. De kerken van Watou en Haringe zijn belangrijke
oriënteringspunten vanuit de diepe vallei.


Ruimtelijk-structurerende waarde:
~~~~~~~~~~~~~~~~~~~~~~~~~~~~~~~~~

De Heidebeek en haar diepe vallei structureert in grote mate het
landgebruik en de bewoning in het landschap. Ze vormt tevens de
staatkundige grens met Frankrijk wat duidelijk merkbaar is aan
doodlopende wegen.



A. LANDSCHAPSELEMENTEN EN OPBOUWENDE ONDERDELEN
-----------------------------------------------



GEOMORFOLOGIE/HYDROGRAFIE
~~~~~~~~~~~~~~~~~~~~~~~~~

**Microreliëf:**

 * talud


valleirand

**Hydrografische Elementen:**

 * beek


Heidebeek en enkele zijbeken

ELEMENTEN VAN BOUWKUNDIG ERFGOED, NEDERZETTINGEN EN ARCHEOLOGIE
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

**Kerkelijk erfgoed:**

 * kerk
 * pastorie


Watou

 **Archeologische elementen:**
mogelijk sites op helling van vallei


ELEMENTEN EN PATRONEN VAN LANDGEBRUIK
~~~~~~~~~~~~~~~~~~~~~~~~~~~~~~~~~~~~~

**Lijnvormige elementen:**

 * bomenrij
 * houtkant
 * knotbomenrij

bomen en struiken langs beek; restanten houtkanten en knotbomenrijen
weilanden

OPMERKINGEN EN KNELPUNTEN
~~~~~~~~~~~~~~~~~~~~~~~~~

De recente uitbreidingen bij landbouwbedrijven doen afbreuk aan het
historisch karakter van de hoeves en aan het esthetisch karakter. De
achteruitgang van de perceelsrandbegroeiing langs weilanden dient
minstens gestopt en eventueel kan men via herstel deze begroeiing terug
vergroten.
