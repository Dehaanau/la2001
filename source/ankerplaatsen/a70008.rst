Kasteeldomein van Heks en omgeving
==================================

:Ankerplaats ID: A70008


**Landschap**



Omschrijving
------------

Heks was van oudsher een landbouwdorp in Droog-Haspengouw. De
bebouwing concentreert zich aan de Hekslaan, en in het bij deze weg
aansluitende gehucht Broek, wat het dorp het uitzicht geeft van een
hoopdorp met lineaire bebouwing. De nederzetting ontstond bij de Herke-
of Molenbeek, één van de bovenlopen van de Herk. Daar bevindt zich ook
de watermolen van Heks. Het dorpsgezicht wordt gedomineerd door het
kasteel met zijn uitgebreide, ommuurde park en de omringende bossen. In
de wijdere omgeving bevinden zich verschillende grote hoeven. De abdij
van Villers bezat in vroegere tijden de heerlijke rechten van Heks en
stichtte er het Monnikenhof. Noordelijk bevindt zich het Manshovenhof,
evenals het dorp Bommershoven (Borgloon). Heks heeft een heuvelachtig
landschap met als hoogste punten de beboste Zalenberg (129 m) en het
Magneebos (115 m), en als laagste gedeelte de vochtige vallei van de
Herkebeek in het gehucht Broek in het westen. Verder noordwestelijk
bevindt zich het oude Sassenbroek (onder Broekom, Borgloon), dat als
landbouwgehucht vrij intact bewaard is gebleven. Iets verder dan de
Sassenbroekmolen vloeien de Sassenbroekbeek en Herkebeek samen. De
landschapsopbouw is typisch Droog-Haspengouws en hangt samen met het
voorkomen van leemgronden. De dorpen en hoeven liggen voornamelijk in de
minder vruchtbare valleien. De lager gelegen valleigronden zijn slechts
recent gedeeltelijk ingenomen door valleibossen (voornamelijk
populierenaanplantingen). Verspreid rond de kernen en hoeven bevinden
zich weiden en boomgaarden. Op de hoger gelegen, ingesneden leemplateaus
komt vooral open akkerbouw voor, doorsneden door holle wegen en taluds.
De uitstekende heuveltoppen zijn meestal bekroond met een koepelbosje.
Het zand van tertiaire ouderdom, van nature minder vruchtbaar dan de
leem, komt er aan de oppervlakte. Ook in sommige holle wegen is de
tertiaire ondergrond ontsloten. Heks bezit twee historische, voor
Haspengouw grote boscomplexen, de parkbossen rondom het kasteel, waarin
de Zalenberg is opgenomen, en het Magneebos, vlakbij het Manshovenbos
(op de Sint-Servaasberg te Borgloon). Beide laatste zijn eeuwenoud,
waarschijnlijk restanten van een veel groter boscomplex, en deel
uitmakend van het jachtgebied dat Frans-Karel van Velbrück in deze
streek verwierf. De omgeving is vrijwel onbebouwd, met een
uitzonderlijke landschappelijke schoonheid: sterke oude bosranden,
reliëf, doorzichten, boomgaarden, weilanden, (meidoorn)hagen en
belangrijke holle wegen. Ca. 1760 wordt het beheer van de heerlijkheid
Heks door het Luikse Sint-Lambertuskapittel geschonken aan de voormelde
kanunnik van Velbrück, die later prinsbisschop van Luik zou worden. Hij
bezat hier reeds een allodiaal goed, waarop hij ca. 1770-75 het kasteel
als jachtverblijf liet bouwen, en dat hij door aankoop en ruil
aanzienlijk uitbreidde tot een ruim domein. Prinsbisschop van Velbrück
overleed er op 30 april 1784. Merkwaardig is dat het prinselijk verblijf
in belangrijke mate het uitzicht heeft bewaard, dat het eind 18de eeuw
vertoonde. De erfgenamen van de prins - de families d’Ansembourg en
d’Ursel - hebben het domein steeds met piëteitsvolle zorg beheerd.
Regelmatig worden open tuin-dagen gehouden, waarop het publiek kan
kennis maken met het kasteelpark. Het kasteel zelf heeft een U-vormig
grondplan en één verdieping onder mansardedak. Het sober gehouden gebouw
is opgetrokken in rode baksteen met raamlijsten in Naamse kalksteen. De
met hoge hagen omheinde tuinen aan de noordwestelijke toegangsdreef
sluiten aan op een ruim voorplein. Achter de hagen bevinden zich aan
beide zijden kleinere tuinen: de oude Rozentuin met een gedeelte van de
befaamde rozencollectie, de Rijschool, de Ezelweide en de Chinese tuin.
Aansluitend op de zuidwestelijke gevel van het kasteel, waarin van
Velbrück eertijds op het gelijkvloers zijn slaapkamer had, ligt de
Prinsenhof. Het patroon van rechthoekige perken herinnert aan de
renaissance-tuinen. Er bloeien nog zeldzaam unieke, oude rozestruiken
die via de Oostindische Compagnie uit China werden meegebracht. Over het
hele park verspreid worden trouwens talloze rozen aangetroffen, die een
unieke collectie vormen. Tegen de Hekslaan situeert zich de lager
gelegen, indrukwekkende moestuin met hoge leifruitmuren. Het kasteel
bezit nog een zeldzame groentenkelder. Noordwestelijk staat in een
kleine, romantische vallei, de Bijentuin genaamd, een paviljoen
waaronder de lievelingsmerrie van de prins begraven ligt. Vanaf de
zuidoostgevel van het kasteel zijn drie terrassen in régence-stijl
aangelegd. Vanaf het midden ervan is een heuveltje, de Kruisberg,
waarneembaar; een dreef van linden en perelaren leidt het zicht
ernaartoe. Ten noord- en zuidoosten betreedt men het golvend landschap
van het Engelse park met parkbos, rond 1770 ontworpen en in zijn soort
één van de eerste van België. In dit weidelandschap wordt de horizon
afgelijnd door eeuwenoude bomen en zeldzame struiken, een vijver en
enkele beboste heuveltoppen. Verder zijn er nog enkele kleine
monumenten: een gedenkzuil, een kasteelruïne en op de hoogste heuveltop
de Zalenberg, (129 m) - het paviljoentje De Filosoof. Dwars erdoor
loopt de Platanendreef die naar het aansluitende akkergebied en het
naburige dorpje Bommershoven leidt. Bommershoven is in oorsprong een
straatdorp gelegen aan de bovenloop van de Marmelbeek. Het is één van de
weinige, thans nog bestaande dorpscentra langs de voormalige Romeinse
weg Tongeren-Kassel, waarvan het tracé deels nog als weg wordt gebruikt,
deels als veldweg bewaard bleef. De oudste bebouwing, die voornamelijk
bestaat uit hoeven en boerenburgerhuizen, concentreert zich aan deze
weg, met het kasteel en de 19de eeuwse Sint-Alfonsiuskerk onmiddellijk
ten zuiden ervan. Het rococo-kasteel omvat een herenhuis en hoeve, in
1759-61 gebouwd door Marcel-Gerard Magnée. Het is omringd door een
Franse tuin met stervormig padenpatroon en centraal vijvertje, naadloos
in een 19de-eeuwse parkaanleg in landschapsstijl overvloeiend. Het
geheel is ommuurd. Opmerkelijk zijn verder zuidwaarts langs de
Alfonsstraat de pastorie en de imposante kwadraathoeven Biezenhof en
Rode Hoeve (hoeve Daerden) met ommuurde moestuin. Oostelijk ligt de
driehoekige dries met kleine kapel. Ook het tracé van de vroegere
trambaan Borgloon-Oreye is er plaatselijk nog herkenbaar. Zowel in
Bommershoven als in Heks staan nog de voormalige tramhuisjes in
neotraditionele stijl. Zuidoostelijk van Heks ligt het Vechmaalse
gehucht Sint-Pieters-Heurne aan de bovenloop van de Herkebeek. Het is
een kleine kern van enkele hoeves en huizen rond de Romaanse
Sint-Pieterskapel en het kasteel. Het kasteel van Heurne is
waarschijnlijk ontstaan uit een versterkte hoeve. De huidige, gesloten
kasteelhoeve van witgekalkte, bastenen gebouwen werd opgericht in 1743.
In de 1ste helft van de 19de werd het kasteel, in laatclassicistische
stijl, toegevoegd. Het gedeeltelijk ommuurde park in landschapsstijl met
vijver bevindt zich op een langgestrekt perceel ten zuidwesten van het
geheel.



B.landschapswaarden
-------------------


Historische waarde:
~~~~~~~~~~~~~~~~~~~


Het landgebruik is vanouds typisch Droog-Haspengouws: verspreide
kernen en hoeven met daarrond boomgaarden, weiden, open akkerland en
beboste heuveltoppen, aan elkaar geregen door holle wegen. Heks behoorde
in vroegere tijden aan de abdij van Villers, die er o.a. het Monnikenhof
en de watermolen oprichtte. Het kasteel van Heks met tuinen, park,
bossen en landerijen kent er zijn oosprong als jachtverblijf van
Frans-Karel van Velbrück, prinsbischop van Luik. De latere bewoners
hebben het domein beheerd en uitgebreid, waarbij de grondvormen
grotendeels behouden bleven. Sassenbroek (Broekom) en Heurne (Vechmaal)
zijn als landbouwgehuchten vrij intact bewaard gebleven. Bommershoven is
één van de weinige, nog bestaande dorpscentra aan de voormalige Romeinse
weg, waarlangs zich de historische bebouwing situeert.

Esthetische waarde:
~~~~~~~~~~~~~~~~~~~

Het dorpsgezicht van Heks wordt gedomineerd door
het imposante kasteeldomein met de omringende bossen en landerijen. De
omgeving is schaars bebouwd en bezit een uitzonderlijke,
landschappelijke gaafheid met sterke oude bosranden, reliëf,
doorzichten, weilanden, hagen en belangrijke holle wegen. De kernen en
hoeven vormen een esthetisch geheel met het landschap van boomgaarden,
weiden en open akkergebied, terwijl de horizon wordt afgelijnd door de
aaneenschakeling van met koepelbossen bekroonde heuvels.


Sociaal-culturele waarde:
~~~~~~~~~~~~~~~~~~~~~~~~~


Gezien de hoge waarde van het
kasteeldomein van Heks worden er regelmatig open tuin-dagen gehouden.
Befaamd is de unieke rozencollectie.

Ruimtelijk-structurerende waarde:
~~~~~~~~~~~~~~~~~~~~~~~~~~~~~~~~~

In algemene zin hebben het voorkomen van de vallei van de Herkebeek,
de ingesneden leemplateaus en de Romeinse weg het landgebruik en de
nederzettingspatronen bepaald. Centraal daarin heeft het uitgebreide
kasteeldomein van Heks met zijn tuinen, bossen, dreven en landerijen een
overwegende invloed gehad op de landschapsopbouw.



A. LANDSCHAPSELEMENTEN EN OPBOUWENDE ONDERDELEN
-----------------------------------------------



GEOMORFOLOGIE/HYDROGRAFIE
~~~~~~~~~~~~~~~~~~~~~~~~~

**Microreliëf:**

 * microreliëf
 * talud


**Macroreliëf:**

 * macroreliëf
 * holle weg

heuvelachtig

**Hydrografische Elementen:**

 * beek
 * vallei


Herkebeek of Molenbeek, Marmelbeek, Sassenbroekbeek

**Moerassige gronden:**


vochtige valleigronden

**Geologie:**

 * ontsluitingen


tertiaire ondergrond ontsloten op heuveltoppen en in holle wegen

ELEMENTEN VAN BOUWKUNDIG ERFGOED, NEDERZETTINGEN EN ARCHEOLOGIE
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

**Koeren en hovingen:**

 * tuin
 * park


kasteelparken van Heks, Bommershoven en Heurne

**Nederzettingspatronen:**

 * nederzettingspatroon
 * dries
 * gehucht

hoopdorp (Heks), straatdorp met dries (Bommershoven), kleine kernen
(gehuchten)

**Kastelen, landgoederen en aanhorigheden:**

 * kasteel
 * landgoed
 * muur


kastelen van Heks, Bommershoven en Heurne

**Bouwkundig erfgoed:**

 * (heren)woning
 * huis


o.a. rentmeesterswoning

**Landbouwkundig erfgoed:**

 * hoeve
 * schuur


o.a. Manshovenhof, Monnikkenhof, Biezenhof, Rode Hoeve, de Bellefroid
(in 't Broeck)

**Molens:**

 * watermolen


molen Heks, Sassenbroekmolen

**Kerkelijk erfgoed:**

 * kerk
 * kapel
 * klooster
 * pastorie


o.a. kapel Sint-Gerardus Majella / Sint-Pieter, klooster
Sint-Vincentius, kerk OLV / Sint-Alfonisus

**Klein historisch erfgoed:**

 * kruis


o.a. Begijnekruis

 **Archeologische elementen:**
prehistorische resten, Gallo-Romeinse vondsten, Merovingisch graf

 **Andere:**
voormalig gemeentehuis en -school, tramhaltes

ELEMENTEN VAN TRANSPORT EN INFRASTRUCTUUR
~~~~~~~~~~~~~~~~~~~~~~~~~~~~~~~~~~~~~~~~~

**Wegenis:**

 * Romeinse weg


Bilzen-Waremme, Tongeren-Kassel en diverticula

**Spoorweg:**

 * oude tramroute

Borgloon-Oreye

**Waterbouwkundige infrastructuur:**

 * grachtenstelsel


drainagesloten in valleibossen

ELEMENTEN EN PATRONEN VAN LANDGEBRUIK
~~~~~~~~~~~~~~~~~~~~~~~~~~~~~~~~~~~~~

**Puntvormige elementen:**

 * bomengroep
 * solitaire boom


**Lijnvormige elementen:**

 * dreef
 * bomenrij
 * houtkant
 * hagen

**Kunstmatige waters:**

 * vijver


**Topografie:**

 * onregelmatig
 * historisch stabiel


**Historisch stabiel landgebruik:**

 * permanent grasland


vochtige valleigronden, traditioneel open akkerbouwgebied, bos en
park, boomgaarden en weiden

**Typische landbouwteelten:**

 * hoogstam


**Bos:**

 * naald
 * loof
 * hooghout
 * struweel


o.a. parkbos van het kasteel, Manshovenbos, Magnee

OPMERKINGEN EN KNELPUNTEN
~~~~~~~~~~~~~~~~~~~~~~~~~

De ruilverkaveling Grootloon is in voorbereiding. De recente bebouwing
levert geen bijdrage tot de landschapswaarden. Holle wegen hebben te
lijden van aftakeling of zijn reeds ontschouderd.
