Trimpontbos en Haeyensbos
=========================

:Ankerplaats ID: A40072




Omschrijving
------------

Deze ankerplaats situeert zich op grondgebied van de gemeente Brakel.
De zuidelijke en westelijke grens wordt deels door de gewestgrens
gevormd. Het is logisch dat de taalgrens gevormd wordt door de
heuvelkammen met hun bossen. Ze waren immers een soort natuurlijke
hindernis. In de 13e eeuw en rond 1960 waren er twisten rond de
begrenzing. Het woud deed ook als schuilplaats dienst voor misdadigers
of bannelingen. In de 15e eeuw werd de streek regelmatig gepluderd. In
1755 werden een troep "Egyptenaren" uit de bossen gehaald en
veroordeeld. In de Vlaamse Ardennen komt een twaalftal heuvels voor die
sterk opvallen in het reliëf omdat ze niet alleen allemaal ongeveer een
hoogte van rond de 150 meter bereiken, maar ook doordat ze op één enkele
west- oost gerichte lijn zijn gelegen. Men noemt deze heuvels ook nog
wel 'getuigenheuvels'. Hun ijzerrijke toppen zijn beter tegen regen, en
dus erosie, bestand. Het Trimpontbos-Haeyensbos ligt op één van deze
heuvels. Er zijn verschillende valleitjes aanwezig in het bos, en er is
het brongebied van de Terkleppebeek en de Verrebeek. Op de valleihelling
komen duidelijke taluds voor. Tijdens de transgressie van de
Diestiaanzee, ongeveer 7 miljoen jaar geleden, werden verschillende
zandbanken gevormd die allen evenwijdig met de kust lopen en een
twintigtal meter boven de zeespiegel uitsteken. Toen de Diestiaan-zee
zich terugtrok gebeurde dat zeer geleidelijk en kalm, zodat het patroon
van de zandbanken niet verstoord werd en bleef bestaan. De geulen tussen
de zandbanken werd grotendeels opgevuld, maar de zandbanken bleven nog
lichtjes boven de omgeving uitsteken. De waterlopen op het nieuwe land
vormden zich in de laagst gelegen stukken, dus niet op de zandbanken
zelf. Naarmate de tijd vorderde sneden de waterlopen zich steeds dieper
in en kwamen de voormalige zandbanken steeds hoger boven hun omgeving te
liggen. Het feit dat deze banken zo erosieresistent waren is te danken
aan het glauconiet in de Diestiaanse afzettingen. Het limoniet kitte de
korrels aan elkaar zodat er uiteindelijk ijzerzandsteen werd gevormd,
een materiaal dat veel weerstand tegen erosie biedt. De
ijzerzandsteenkap vormde als het ware een hoed, die de zandbanken tegen
erosie beschermde. De depressies tussen de zandbanken bleven onder het
waterpeil liggen zodat het glauconiet niet werd omgezet en dus het zand
niet aan elkaar kon kitten. Erosie had dan ook vrij spel op deze
stukken. De getuigenheuvels van de Vlaamse Heuvelstreek zijn dus de
overblijfselen van de Diestiaanse zandbanken. In bepaalde theorieën
neemt men aan dat ze op één enkele relatief lange zandbank liggen. De
ligging van deze getuigenheuvels, waarvan de helft van deze heuvels zich
in de Vlaamse Ardennen bevindt, kan geen toeval zijn. Het Trimpontbos is
niet zo hoog gelegen als de andere bossen, het hoogste punt van het bos
bedraagt 90 meter. De steilste hellingen komen in de buurt van de beek
voor. Vandaag zijn de rivieren al verschillende tientallen meters diep
ingesneden ten opzichte van het vroegere oppervlak. Dit heeft tot gevolg
dat de zandbanken op dit ogenblik als opvallende heuvels in het
landschap uitsteken. Hun absolute hoogte neemt af van zuid naar noord.
Langs de valleiwanden zijn er verschillende Tertiaire ontsluitingen
(Bartoonklei, Lediaanzand, Panesiliaanzand,… ). De heuvels tellen
verschillende bronbossen. De uitsijpelingsbronnen zijn in verschillende
bronniveaus met bronamfitheaters aanwezig, daar waar de waterhoudende
zandlagen en ondoordringbare kleilagen elkaar snijden. Zij voeden de
talrijke beekjes en waren ook bepalend voor de oudste bebouwing die op
sommige plaatsen precies op de bronnenlijn lag. Het "Hof ter Bruggen" is
één van de grote historische pachthoeven van Opbrakel, het werd in 1571
reeds vermeld. In het kaartboek van Hoelman uit 1651-54 staat het als
met een bijhorend omgracht opperhof. De bedrijfsgebouwen zijn na een
brand in 1976 vervangen. Het boerenhuis bleef gespaard maar werd
uitwendig vernieuwd. De Verrebeekmolen is een stenen windmolen, aan de
Verrebeekkouter gelegen. Aanvankelijk werd de molen als oliewindmolen
gebouwd, de aanvang van de werken startte in 1789 en mogelijks pas in
1803 (omwille van jaartal op staart) voltooid. Eind de 19e eeuw werd hij
tot graanmolen gewijzigd. Na de plaatsing van een electrische motor in
1919 was de molen nog tot in 1938 in bedrijf. De afname van de molenkap
en het gevlucht in 1953 leidde het verval verder in. Na voorlopige
herstellingen van de molen veroorzaakte een storm in 1983 zware schade.
Hierdoor was volledige ontmanteling van de molen noodzakelijk. In 1996
werd de molen volledig terug heropgebouwd naar model van de om
bouwtechnische redenen voordien afgebroken molen. De voorheen omgrachte
'oude pastorie' was vroeger in het bezit van de abdij van Ename, van de
pastorie was al vermelding in 1622. In het kaartenboek van 1651-54 werd
het als "kuerrenhofstede" aangegeven. In 1666 stond er een leembouw met
strodak. In 1679 werd een nieuwbouw neergezet die vermoedelijk in de 18e
eeuw werd aangepast. Tot 1780 bleef het pastorie. In 1999-2000 werden
renovatiewerken uitgevoerd. Vanaf de kaart van 1895 is de spoorlijn
Zottegem- Ronse op de kaarten aangeduid.



Landschapswaarden
-----------------


Wetenschappelijke waarde
~~~~~~~~~~~~~~~~~~~~~~~~

Deze ankerplaats is gelegen in de Vlaamse Ardennen op een uitloper
van de getuigenheuvelrug. De bossen zijn voornamelijk in de diep
ingesneden valleitjes aanwezig. Het is het brongebied van verschillende
beken. Op de valleiwanden zijn er taluds. De bossen sluiten of sloten op
het grotere Bois de la Louvière aan.

Historische waarde:
~~~~~~~~~~~~~~~~~~~


Het Trimpontbos bestond reeds ten tijde van Ferraris uit drie aparte
stukken, deze zijn nu wel iets in oppervlakte afgenomen en meer
gefragmenteerd (tov Ferraris en Vandermaelen). Het zuidelijk bosfragment
is het meest herkenbaar gebleven. Moet oorspronkelijk aangesloten hebben
op het Bois de la Louvière, maar dit was ten tijde van Ferraris bijna
niet meer het geval. De wegenstructuur is gelijk gebleven. Het
Haeyensbos is goed bewaard tov Vandermaelen. Het heeft geen vernippering
ondergaan. De wegenstructuur is nog identiek tov Vandermaelen. Vanaf
1851 is de spoorlijn Ronse- Zottegem op kaart te zien. De site van de
Verrebroekmolen dateert van begin de 19e eeuw.

Esthetische waarde:
~~~~~~~~~~~~~~~~~~~

De bossen bevinden zich op de steile hellingen.
Daarrond ligt verspreide bewoning en akker- en weilanden.


Sociaal-culturele waarde:
~~~~~~~~~~~~~~~~~~~~~~~~


De bossen deden voor het Ancien Regime
dienst als schuilplaats voor roversbenden.

Ruimtelijk-structurerende waarde:
~~~~~~~~~~~~~~~~~~~~~~~~~~~~~~~~~

De bossen waren oorspronkelijk aan het bois de la Louvière
aangesloten. Nu zijn voornamelijk de steile hellingen en diep ingesneden
valleitjes bebost. De overige gronden liggen onder weiden en akkerland.
Er komt aan de oostzijde lintbebouwing voor. Ter hoogte van Maandag komt
een kouter voor. Het gebied tussen Trimpont en Parike wordt gekenmerkt
door valleitjes met bospercelen. De spoorwegberm van de voormalige lijn
Ronse- Zottegem loopt door het gebied.



A. LANDSCHAPSELEMENTEN EN OPBOUWENDE ONDERDELEN
-----------------------------------------------



GEOMORFOLOGIE/HYDROGRAFIE
~~~~~~~~~~~~~~~~~~~~~~~~

**Microreliëf:**

 * microreliëf
 * talud


**Macroreliëf:**

 * macroreliëf
 * heuvel
 * markante terreinovergang
 * holle weg

**Hydrografische Elementen:**

 * waterloop
 * beek
 * vallei
 * meander


**Geologie:**

 * ontsluitingen



ELEMENTEN VAN BOUWKUNDIG ERFGOED, NEDERZETTINGEN EN ARCHEOLOGIE
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

**Koeren en hovingen:**

 * hof


Hof ter Bruggen

**Landbouwkundig erfgoed:**

 * hoeve
 * schuur
 * stal


Hof ter Bruggen

**Molens:**

 * windmolen


Verrebeekmolen

**Kerkelijk erfgoed:**

 * kapel
 * pastorie


Oude Pastorie

ELEMENTEN VAN TRANSPORT EN INFRASTRUCTUUR
~~~~~~~~~~~~~~~~~~~~~~~~~~~~~~~~~~~~~~~~~

**Wegenis:**

 * weg
 * pad


**Spoorweg:**

 * verlaten spoorweg

ELEMENTEN EN PATRONEN VAN LANDGEBRUIK
~~~~~~~~~~~~~~~~~~~~~~~~~~~~~~~~~~~~~

**Puntvormige elementen:**

 * bomengroep
 * solitaire boom


**Lijnvormige elementen:**

 * bomenrij
 * houtkant
 * hagen
 * kaphaag

**Topografie:**

 * onregelmatig


**Bos:**

 * loof
 * middelhout
 * hooghout
