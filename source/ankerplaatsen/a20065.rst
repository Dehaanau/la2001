Maalbeek ten oosten van Grimbergen
==================================

:Ankerplaats ID: A20065




Omschrijving
------------

Het beschouwde deel van de Maalbeek is gelegen tussen Meise en
Vilvoorde. Dit valleigedeelte strekt zich uit ten oosten en ten westen
van Grimbergen. Daarom werd het als twee afzonderlijke ankerplaatsen
omschreven. De Maalbeek met 4 watermolens en verscheidene Brabantse
hoeves vormde een belangrijke economische ader die op verscheidene
plaatsen vooral ten oosten van Grimbergen nog gaaf gebleven is. Terwijl
Grimbergen aanvankelijk twee groeipolen kende, namelijk de burcht en de
Norbertijnerabdij die allebei hun oorsprong kennen in de 12de eeuw, met
tussenin een reeks hoeves langs de Maalbeekvallei, concentreerde de
verdere ontwikkeling van de gemeente zich vanaf de 18de eeuw in de
onmiddellijke omgeving van de abdij. Na de vernieling van de burcht was
immers een nieuw kasteel opgericht vlakbij en ten zuiden van de abdij.
Van dit Prinsenkasteel resten momenteel de ruïnes van een 17de-eeuws
waterslot (gerestaureerd in 1905 door architect Langerock en in 1944
door brand vernield) en het Guldendal, de 17de eeuwse paardestallen en
koetshuis waarin nu het Museum voor Oudere Technieken (M.O.T.) gevestigd
is, evenals het aanpalende Prinsenbos. De dorpskern bleef tot op heden
vrijwel gespaard van grote infrastructuurwerken zodat de historische
samenhang dorp-abdij-prinsendomein vrijwel intact bleef. Een
uitzondering vormt de aanlag ca. 1830 van de Wolvertemsesteenweg dwars
doorheen het abdijdomein. Van de oorspronkelijke abdijgebouwen bleven in
het begin van de 19de eeuw enkel de pastorie, een poortgebouw met
aangrenzende ommuring en een stalvleugel over. In de periode 1834-1900
werd het abdijcomplex volgens een vierkantstruktuur heropgetrokken. De
restanten van de oude abdij, een aantal woningen aan het kerkplein
evenals Guldendal en de ruïnes van het Prinsenkasteel werden als
monument beschermd, de dorpskern zelf als dorpsgezicht. De
landschappelijk meest waardevolle delen die resten van de Maalbeekvallei
zijn deze ten westen en ten noordoosten van de kern van Grimbergen. Hier
bevinden zich vier watermolens en een aantal typische Brabantse hoeven.
In het noordoostelijk deel liggen 3 molens. De Oyenbrugmolen, gelegen in
de deelgemeente Lint, werd vermoedelijk in de 17de eeuw gebouwd. Een
langsschuur en een karrehuis sluiten erop aan. De Liermolen was in de
14de eeuw eigendom van de abdij van Grimbergen, de huidige gebouwen
dateren uit de 17de en de 18de eeuw. Het molenaarshuis dateert eveneens
uit de 17de eeuw. Deze goed bewaarde watermolen werd gerestaureerd en in
werkende toestand hersteld, hij maakt nu deel uit van het M.O.T. .Ook de
omgeving is landschappelijk waardevol. De Tommenmolen was eveneens
eigendom van de abdij, de oudste delen stammen uit de 16de eeuw,
verbouwd in 19de en 20ste eeuw. Ook hier bleef de molenuitrusting
bewaard. Deze watermolens zijn als monument beschermd, de vallei van de
Maalbeek als dorpsgezicht. Onder de hoeven kan de Charleroyhoeve vermeld
worden, een voormalige hoeve van de abdij, met delen stammende uit de
17de, 18de en 19de eeuw, omringd door een brede, gedeeltelijk gedempte
watergracht. In de nabijheid ligt eveneens de Ridderhoeve. 



Landschapswaarden
-----------------


Wetenschappelijke waarde
~~~~~~~~~~~~~~~~~~~~~~~~


In het beboste domein rond het Prinsenkasteel en op diverse plaatsen
langs de Maalbeek komen diverse oude bomen en waardevolle vegetaties
voor.

Historische waarde
~~~~~~~~~~~~~~~~~~


De Maalbeek met haar watermolens en oude hoeves vormde een
belangrijke economische ader.. De dorpskern is samen met de abdij en het
Prinsenkasteel één grote historische site met tal van monumenten en
sporen van oude aanlegpatronen.

Esthetische waarde
~~~~~~~~~~~~~~~~~~

De toren van de abdij is vanuit de wijde omgeving
zichtbaar en geeft identiteit en karakter aan het landschap.



Landschapselementen en opbouwende onderdelen
--------------------------------------------



Geomorfologie/hydrografie
~~~~~~~~~~~~~~~~~~~~~~~~~


**Microreliëf:**

 * microreliëf


**Hydrografische Elementen:**

 * waterloop
 * beek
 * vallei



Elementen van bouwkundig erfgoed, nederzettingen en archeologie
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

**Koeren en hovingen:**

 * tuin
 * park
 * hof


**Nederzettingspatronen:**

 * nederzettingspatroon
 * plein

**Kastelen, landgoederen en aanhorigheden:**

 * kasteel
 * toren
 * muur
 * kasteelgracht


**Bouwkundig erfgoed:**

 * (heren)woning
 * huis
 * herberg


**Landbouwkundig erfgoed:**

 * hoeve
 * schuur
 * stal
 * wagenhuis


**Molens:**

 * watermolen


**Kerkelijk erfgoed:**

 * kerk
 * abdij
 * pastorie



Elementen van transport en infrastructuur
~~~~~~~~~~~~~~~~~~~~~~~~~~~~~~~~~~~~~~~~~

**Wegenis:**

 * weg
 * pad



Elementen en patronen van landgebruik
~~~~~~~~~~~~~~~~~~~~~~~~~~~~~~~~~~~~~

**Puntvormige elementen:**

 * bomengroep


**Lijnvormige elementen:**

 * bomenrij

**Kunstmatige waters:**

 * vijver


**Bos:**

 * loof



Opmerkingen en knelpunten
~~~~~~~~~~~~~~~~~~~~~~~~~


Verspreide bebouwing in de omgeving van het Prinsenbos, van de abdij en
van de Liermolen. Talrijke hoeves liggen in het gebied verspreid.
