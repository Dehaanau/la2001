Abdij van Westmalle
===================

:Ankerplaats ID: A10015




Omschrijving
------------

De ankerplaats 'Abdij van Westmalle' betreft de Trappistenabdij met
omgevend domein, gelegen ten westen van de dorpskom van Westmalle en in
het noordoosten rakend aan de ankerplaats 'Brechtse Heide'. De
begrenzing van het landschap wordt bepaald door de St. Jobbaan in het
noorden, de Wijngaardstraat en de Antwerpse Steenweg in het oosten en
zuidoosten, de bewoning van St. -Antonius Zoersel in het zuiden en
zuidwesten en tot slot de Abdijlaan in het westen. Vandaag wordt het
landschap rondom de abdij gevormd door een historisch complex van
landbouwgronden en bossen, doorkruist met dreven en afwateringsgrachten.
Bij Ferraris (1777) herkennen we het gebied als heide met vennen. De
stichting van het 'Klooster O.-L.-Vrouw van het Heilig Hart' betekent
echter een keerpunt in de geschiedenis van dit landschap. Om inkomsten
en daarmee ook het voortbestaan voor het klooster te verzekeren, werd
kregen de monniken in het begin van de 19de eeuw immers bosbouw en
landbouw als hoofdtaak. In de helft van de 19de eeuw (Vandermaelen,
1854) is de heide dan ook bijna volledig omgezet naar naaldbos enerzijds
en akkers of weiland -in de nabije omgeving van de abdij- anderzijds. Op
deze historische kaart herkennen we dan ook de orthogonale structuur met
de talrijke dreven, die ook vandaag nog deze ankerplaats kenmerkt. Het
'Klooster van O.L.-Vrouw van het Heilig Hart' is vandaag de hoofdabdij
van de Trappisten in België en vormt samen met de omgeving nog steeds
het geheel dat sinds het einde van de 18de eeuw in onverbrekelijke
samenhang werd ingericht en uitgebouwd. De laatste decennia zijn er in
het gebied wel een aantal gebouwencomplexen opgericht, waarvan de
inpassing in het landschap niet steeds gebeurde zoals gewenst. Tevens
vormen weekendverblijven in de zuidwestelijke rand een storend element.
Het gebouwenpatrimonium van de abdij met brouwerij, kerk, gastenhuis en
boerderij heeft op zich ook een belangrijke historische waarde. De abdij
betreft een neoromaans gebouw met een rechthoekig grondplan en aan de
noordelijke zijde geflankeerd door de gemoderniseerde brouwerij en de
boerderij uit 1930. De kerk -in 1964 binnenin volledig gemoderniseerd-
en het gastenhuis gaan respectievelijk terug tot 1885 en 1887. De
wetenschappelijke waarde van het gebied wordt voornamelijk bepaald door
de aanwezige heiderestanten en de oude bosrelicten die een waardevolle
flora herbergen. Deze laatste hebben ook een belangrijke faunistische
waarde, temeer daar ze aansluiten op de boscomplexen van de ankerplaats
'Brechtse Heide' en zo één groot boshabitat vormen. Het domein van de
abdij en de directe omgeving vormen een historisch waardevol en vrij
intact landschap, waarvan rust en stilte uitgaat en door de aanwezigheid
van een mozaïek van vegetatietypes volgens een regelmatig patroon,
doorkruist met lijnvormige (landschaps)elementen heeft dit landschap een
hoge belevingswaarde.



Landschapswaarden
-----------------


Wetenschappelijke waarde
~~~~~~~~~~~~~~~~~~~~~~~~


De wetenschappelijke waarde van het gebied wordt voornamelijk bepaald
door de aanwezige heiderestanten en de oude bosrelicten die een
waardevolle flora herbergen. Deze laatste hebben ook een belangrijke
faunistische waarde, temeer daar ze aansluiten op de boscomplexen van de
ankerplaats 'Brechtse Heide' en zo één groot boshabitat vormen.

Historische waarde
~~~~~~~~~~~~~~~~~~


Het 'Klooster van O.L.-Vrouw van het Heilig Hart', gesticht in 1794
en vandaag de hoofdabdij van de Trappisten in België, vormt samen met de
omgeving een geheel dat sinds het einde van de 18de eeuw in
onverbrekelijke samenhang werd ingericht en uitgebouwd. De
ontginningsstructuur van het domein, dat zich uitstrekkend van St.
Antonius Zoersel tot aan de Gemeentebossen, is nog gaaf en goed
herkenbaar in vergelijking tot de historische kaarten uit de 19de eeuw
(Vandermaelen, 1854 en MGI, 1909). Het gebouwenpatrimonium van de abdij
met brouwerij, kerk, gastenhuis en boerderij heeft op zich ook een
belangrijke historische waarde. Het Zandven, gelegen in de
noordwestelijke punt van de ankerplaats, was vroeger het grenspunt voor
Malle, Brecht en Schilde.

Esthetische waarde
~~~~~~~~~~~~~~~~~~

Het domein van de abdij en de directe omgeving
vormen een vrij intact landschap, waarvan rust en stilte uitgaat. Door
de aanwezigheid van een mozaïek van loof- en naaldbossen, heide,
graslanden en akkers in een regelmatig patroon doorkruist met wegen,
paden, dreven, grachten en bomenrijen, heeft dit landschap een hoge
belevingswaarde.


Sociaal-culturele waarde
~~~~~~~~~~~~~~~~~~~~~~~~



De Trappistenabdij of het 'Klooster van
O.-L.-Vrouw van het Heilig Hart' is de hoofdabdij van de Trappisten in
België en het oudste van alle nu bestaande trappistenkloosters. Sinds
haar oprichting op het einde van de 18de eeuw, hebben de abdij en haar
bewoners een belangrijke rol gespeelt in de ontwikkeling en evolutie van
Westmalle en omgeving.

Ruimtelijk-structurerende waarde
~~~~~~~~~~~~~~~~~~~~~~~~~~~~~~~~

Deze ankerplaats betreft een uitgestrekt landschap met een
orthogonaal patroon -zo goed als intact bewaard sinds de helft van de
19de eeuw- als resultaat van de versnijding van de blokvormige percelen
door een complex en imposant drevenstelsel.



Landschapselementen en opbouwende onderdelen
--------------------------------------------



Geomorfologie/hydrografie
~~~~~~~~~~~~~~~~~~~~~~~~~


**Microreliëf:**
 * microreliëf


**Moerassige gronden:**
 * ven



Elementen van bouwkundig erfgoed, nederzettingen en archeologie
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

**Koeren en hovingen:**
 * tuin


abdijtuin

**Bouwkundig erfgoed:**
 * huis


landhuis

**Landbouwkundig erfgoed:**
 * hoeve


hoeve bij abdij

**Kerkelijk erfgoed:**
 * kerk
 * kapel
 * abdij
 * klooster


Trappistenabdij

 **Andere:**

Elementen van transport en infrastructuur
~~~~~~~~~~~~~~~~~~~~~~~~~~~~~~~~~~~~~~~~~

**Wegenis:**
 * weg


oud wegenpatroon

**Waterbouwkundige infrastructuur:**
 * grachtenstelsel


**Andere:**

Elementen en patronen van landgebruik
~~~~~~~~~~~~~~~~~~~~~~~~~~~~~~~~~~~~~

**Puntvormige elementen:**
 * solitaire boom


**Lijnvormige elementen:**
 * dreef
 * bomenrij

**Topografie:**
 * blokvormig
 * historisch stabiel


**Historisch stabiel landgebruik:**
 * heide


**Bos:**
 * naald
 * loof



Opmerkingen en knelpunten
~~~~~~~~~~~~~~~~~~~~~~~~~


Een te vermelden knelpunt is het voorkomen van weekendverblijven in de
zuidwestelijke rand van de ankerplaats. Verder uitdijing van deze
verblijfsrecreatie moet worden voorkomen. Voor de recenter bijgekomen
complexen in het domein (Sanatorium Lizzie Marsilly, de kloosters en de
kliniek) is inpassing in het landschap gewenst. De bestemming als
woongebied van delen bos en weiland betekent een gevaar voor het behoud
van de structurele eenheid van het landschap.

