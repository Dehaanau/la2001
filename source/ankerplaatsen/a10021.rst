Kwade Putten
============

:Ankerplaats ID: A10021




Omschrijving
------------

De ankerplaats 'Kwade Putten' is gelegen in de gemeente Arendonk in de
Antwerpse Noorderkempen. De begrenzing wordt gevormd door weg De
Lusthoven, die samenvalt met de bosgrens in het noorden, de rijksgrens
met Nederland in het oosten, de bewoning van Arendonk in het zuidoosten
en zuiden en de gemeentegrens met Ravels in het westen. Bij Ferraris
(1777) betrof dit gebied nog uitgestrekte heide met vennen. Bij
Vandermaelen is het eveneens heide, doch het raamwerk voor de ontginning
is reeds aanwezig. Op deze kaart uit 1854 zien we ook het Kanaal
Dessel-Schoten dat rond 1846 werd gegraven. Het vroegere heidegebied
werd in de tweede helft van de 19de eeuw aangeplant met naaldhout,
waardoor besloten bosgebieden ontstonden. De huidige bosstructuur is nog
gaaf en uitgestrekt, in vergelijking tot wat we terugvinden op de
kaarten van het MGI uit het begin van de 20ste eeuw. Verschillende van
de vennen, die reeds werden aangeduid bij Ferraris (1777) en benoemd bij
Vandermaelen -zoals 'Het Venneke', 'Geksche Hoef Ven' of 'Koras Ven'-
zijn ook vandaag nog herkenbaar in het landschap. Sommige vennen werden
op het eind van de 19de eeuw omgevormd tot kasteelvijvers. Op basis van
voorgaande kan terecht worden gesteld dat het landschapspatroon van deze
ankerplaats historisch stabiel is gebleven. Daarnaast herbergt dit
gebied ook opmerkelijke bouwkundig elementen. Het kasteel 'Den Tip',
rechts van de Lusthoven, werd gebouwd in 1890, doch in 1960 grondig
gerestaureerd en gemoderniseerd. Van het oorspronkelijke kasteel 'Ter
Hoge Heide', dat werd opgetrokken in 1903, bleven jammer genoeg enkel
het portiershuis en het koetsgebouw bewaard. Het eigenlijke kasteel werd
in 1985 afgebroken. Verder vermelden we de villa's 'Hof ter Beuken' uit
1934 en 'Meerhoef', alsook een 'boswachterwoning' die vermoedelijk
teruggaat tot het einde van de 19de eeuw. Opvallend bij villa 'Meerhoef'
is de grote vijver die eertijds bij het park hoorde. Het betreft een
uitgebaggerd ven -Cora's vijver, zo genoemd naar de vrouw van de
oprichter van de villa, baron de Jamblinne-de Meux; op het eiland in de
vijver staat overigens een beeltenis van deze Cora Emsens. De Kapel van
Lusthoven met geveltoren, kruis en klok, werd in 1952 gebouwd ter
toewijding van het H. Hart en de H. Lutgardis. Kapel ter Hoge Heide werd
in 1920 opgericht als beloftekapel. Gedomineerd door naaldbossen, is het
in de eerste plaats de uitgestrektheid en het onbebouwde karakter van
dit landschap dat het een aanzienlijke wetenschappelijke waarde geeft.
Het is belangrijk als infiltratiegebied en vertegenwoordigt door de
aanwezige reliëfverschillen ook een geomorfologische waarde. De
gevarieerde bosgedeelten, de open plaatsen en de bosranden bieden tevens
een grote variatie aan biotopen en zijn daardoor interessant voor zowel
flora als fauna. Gelegen binnen een landbouwomgeving en aansluitend op
belangrijke ecologische infrastructuur als het kanaal, vormt dit
bosgebied een habitatkern van waaruit diersoorten in de omgevende
gebieden migreren. De gesloten boscomplexen domineren dit gebied en
vormen zo een belangrijk ruimtelijk-structurerend element in de
landschappelijke hoofdstructuur. Opvallende structurele elementen binnen
de ankerplaats zijn het dambordvormige ontginningspatroon van de bossen,
het uitgesproken reliëf, alsook de oost-west as van het Kanaal
Dessel-Schoten en de noord-oost as van de rijksweg op Ravels. Centraal
in de bossen komen open plaatsen voor met vijvers, heide- en
venrelikten, alsook enkele kasteeldomeinen. Het is deze afwisseling die
de esthetische waarde van dit landschap bepaalt. De uitgestrektheid, de
rust en het onbebouwde karakter dragen extra bij tot de belevingswaarde
van deze ankerplaats. Om de hier beschreven waarden van dit landschap te
behouden, dient erop worden toegezien dat de gaaf gebleven topografie
bewaard blijft en dat eventuele atypische of nieuwe elementen in het
landschap ingepast worden of blijven.



Landschapswaarden
-----------------


Wetenschappelijke waarde
~~~~~~~~~~~~~~~~~~~~~~~~

Gedomineerd door naaldbossen, is het vooral de uitgestrektheid en het
onbebouwde karakter van dit landschap dat het een aanzienlijke
wetenschappelijke waarde geeft. Het is belangrijk als infiltratiegebied
en vertegenwoordigt door de aanwezige reliëfverschillen ook een
geomorfologische waarde. De gevarieerde bosgedeelten, de open plaatsen
en de bosranden bieden een grote variatie aan biotopen en zijn daardoor
interessant voor zowel flora als fauna. Ook te vermelden is de
oevervegetatie van de talrijke vijvers, die soms ontstaan zijn vanuit
vroegere vennen. Gelegen binnen een landbouwomgeving en aansluitend op
belangrijke ecologische infrastructuur als het kanaal, vormt dit
bosgebied een habitatkern van waaruit diersoorten in de omgevende
gebieden migreren.

Historische waarde
~~~~~~~~~~~~~~~~~~


Bij Ferraris betrof dit gebied nog uitgestrekte heide met vennen. Bij
Vandermaelen is het eveneens heide, doch het raamwerk voor de ontginning
is reeds aanwezig. Op deze kaart zien we ook het Kanaal Dessel-Schoten
dat rond 1846 werd gegraven. De huidige bosstructuur is nog gaaf en
uitgestrekt, in vergelijking tot wat we terugvinden op de kaarten van
het MGI uit het begin van de 20ste eeuw. Verschillende van de vennen,
die reeds werden aangeduid bij Ferraris (1777) (Het Venneke, Geksche
Hoef Ven of Koras Ven) , zijn ook vandaag nog herkenbaar in het
landschap. Er kan dan ook terecht worden gesteld dat het
landschapspatroon van deze ankerplaats historisch stabiel is gebleven.
Deze ankerplaats herbergt ook bouwkundig erfgoed. Het kasteel 'Den Tip',
rechts van de Lusthoven, werd gebouwd in 1890, doch in 1960 grondig
gerestaureerd en gemoderniseerd. Van het oorspronkelijke kasteel 'Ter
Hoge Heide', dat werd opgetrokken in 1903, bleven het portiershuis en
het koetsgebouw bewaard. De Kapel van Lusthoven met geveltoren, kruis en
klok, werd in 1952 gebouwd ter toewijding van het H. Hart en de H.
Lutgardis. Kapel ter Hoge Heide werd in 1920 opgericht als beloftekapel.

Esthetische waarde
~~~~~~~~~~~~~~~~~~

We ervaren deze ankerplaats overwegend als een
gesloten landschap, hier en daar onderbroken door open structuren als
vijvers en weilanden die mooie zichten toelaten. Het gaaf bewaarde
dambordvormige ontginningspatroon, de gevarieerde bosgedeelten en de
aanwezigheid van enkele kasteeldomeinen maken de 'Kwade Putten' tot een
esthetisch waardevol geheel. De uitgestrektheid, de rust en het
onbebouwde karakter dragen bij tot de belevingswaarde van dit landschap.



Ruimtelijk-structurerende waarde
~~~~~~~~~~~~~~~~~~~~~~~~~~~~~~~~

Omgeven door open landbouwgebied, vormt dit uitgestrekt gesloten
boscomplex een dominerend element in de landschapsstructuur. Opvallende
structurele elementen binnen de ankerplaats zijn het dambordvormige
ontginningspatroon van de bossen, het uitgesproken reliëf, alsook de
oost-west as van het Kanaal Dessel-Schoten en de noord-oost as van de
rijksweg op Ravels.



Landschapselementen en opbouwende onderdelen
--------------------------------------------



Geomorfologie/hydrografie
~~~~~~~~~~~~~~~~~~~~~~~~

**Microreliëf:**

 * microreliëf


**Macroreliëf:**

 * macroreliëf

**Hydrografische Elementen:**

 * waterloop


Hoge Vijversloop, Kijkverdrietloop, Mierdseloop, Molengoorloop0

**Moerassige gronden:**

 * ven



Elementen van bouwkundig erfgoed, nederzettingen en archeologie
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

**Koeren en hovingen:**

 * park


kasteelpark

**Kastelen, landgoederen en aanhorigheden:**

 * kasteel
 * boswachterswoning
 * waterput


Kasteel 'Den Tip'

**Bouwkundig erfgoed:**

 * villa


Villa Meerhoef, portiershuis

**Landbouwkundig erfgoed:**

 * wagenhuis


**Kerkelijk erfgoed:**

 * kapel


O.-L.-Vrouw-van -Lourdes kapel, Kapel ter Hoge Heide

**Klein historisch erfgoed:**

 * standbeeld



ELEMENTEN VAN TRANSPORT EN INFRASTRUCTUUR
~~~~~~~~~~~~~~~~~~~~~~~~~~~~~~~~~~~~~~~~~

**Waterbouwkundige infrastructuur:**

 * kanaal
 * brug


Kanaal Dessel-Schoten, Brug 6

ELEMENTEN EN PATRONEN VAN LANDGEBRUIK
~~~~~~~~~~~~~~~~~~~~~~~~~~~~~~~~~~~~~

**Lijnvormige elementen:**

 * dreef
 * bomenrij
 * perceelsrandbegroeiing

**Kunstmatige waters:**

 * vijver


kasteelvijvers

**Topografie:**

 * blokvormig
 * historisch stabiel


**Historisch stabiel landgebruik:**


heiderelicten

**Bos:**

 * naald
 * loof
 * broek
 * hooghout
 * struweel



OPMERKINGEN EN KNELPUNTEN
~~~~~~~~~~~~~~~~~~~~~~~~

De privé-kliniek ter hoogte van Lusthoven dient in het landschap
ingepast te blijven.

