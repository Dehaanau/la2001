Kasteeldomein van Sint-Martens-Leerne
=====================================

:Ankerplaats ID: A40091




Omschrijving
------------

Centraal in deze ankerplaats ligt het kasteeldomein van Sint- Martens-
Leerne. Het kasteel ligt in een bosrijk park. Rond het kasteel staan
vele historische hoevetjes die een relatie met het domein hebben. Ten
zuidoosten van het kasteeldomein ligt een kouter, de andere zijden zijn
door bulken begrensd. Ten noorden van het domein ligt Noordhout, een
gehucht in het bulkengebied. De kouter ligt op open, drogere gebieden
terwijl de bulken op lagere en nattere stukken gelegen zijn. Het
landschap is er meer gesloten door het voorkomen van knotwilgen langs de
percelen en populieren langs de wegen. De droge gronden komen op smalle
en hoge (meer dan 10m) ruggen voor, parallel met de alluviale valleien
(6 à 7m). Aangezien hierop vaak koutertoponiemen voorkomen, spreekt men
van kouterruggen. Dergelijke ruggen vindt men langs de rechteroever van
de Kalevallei en langs de linkeroever van de Leievallei. De structuur
van het cultuurlandschap, namelijk de kouters, bulken en
meersengebieden, zijn duidelijk door de morfologie en bodemtypes
beïnvloed. De ontginningsperiode is er eveneens nauw met verbonden. De
gemakkelijkst te ontginnen gronden waren de hoge, droge koutergronden.
Hierop vestigden zich de oudste kernen van permanent gecultiveerd
akkerland. De slechter gedraineerde gronden konden slechts ontgonnen
worden toen in de 12e eeuw betere ontwateringstechnieken ontwikkeld
werden. Ondertussen was de mentaliteit gewisseld met de opkomst van het
'individualisme agraire'. Men was min of meer vrij om akker en grasland
te laten afwisselen en zelf de teelten te kiezen. De teelten waren niet
alleen meer voor eigen gebruik maar ook meer op de markt gericht.
Levende schermen werden rond de percelen geplaatst zodat het
bulkenlandschap ontstond. Dit in tegenstelling tot de open
koutergebieden waar het afsluiten van de percelen verboden was. Er werd
het drieslagstelsel toegepast, alle akkers lagen om de drie jaar braak
en werden afgegraasd door het vee. De zogenaamde 'Noordhoutse teerling'
werd in de late middeleeuwen (11-13e eeuw) op een vrij systematische
wijze ontgonnen uit het woud Dodnesta, dat een groot deel van de streek
bedekte. De repelpercellering met grachten en afsluitingen, alsook het
bewoningspatroon, kregen een vormgeving noodzakelijk voor een voor die
tijd zeer vooruitstrevende landbouwtechniek die het drieslagstelsel niet
meer wenst toe te passen. De Noordhoutstraat die door het rijgehucht
Noordhout loopt, kronkelt met rechte hoeken en heeft nergens een
werkelijke verbreding, wat een aanpassing aan de percellering van de
'Noordhoutse teerling' laat vermoeden. De verdeling van de teerling
gebeurde rekening houdend met de regelmatigheid, gepland en snel in
twaalf, min of meer gelijke delen, elk van ongeveer 6 bunder. De
struikenrijen, die essentieel waren voor het destijds afwisselend
gebruik als akker- en grasland, zijn thans verdwenen. De overige
vormelementen laten evenwel nog toe de structuur van deze agrarische
nederzetting te reconstrueren. De kasteeldreef werd in 1850 aangelegd
als dubbele eiken- en beukendreef tussen het kasteel en de
Leernsesteenweg. De kapel van de Heilige Antonius van Padua, op de hoek
van het kasteelpark, is een bakstenen kapel in neo-romaanse stijl. Het
kasteel van Crombrugghe, met bijhorende dienstgebouwen en orangerie zijn
in een groot domein gelegen met een bos en een aangelegd park en vijver.
Het kasteel werd voor het eerst in 1698 vermeld als 'speelgoed met motte
en neerhof'. De kaart uit 1776 van Benthuys toont een 'verblijfhuis' en
vier hoeven. Het plan toont een onregelmatige rechthoekige omgrachting
met een klein buitengoedje met poortgebouw en dreef naar de steenweg. In
1845 werd het landhuis vergroot en wederopgebouwd. In 1948 werden de
gevels van het kasteel en vermoedelijk ook van de dienstgebouwen
ontpleisterd. Het kasteel heeft een U- vormige plattegrond Het imposante
empirehek en afsluiting dateren uit vermoedelijk midden de 19e eeuw. Ze
zijn ingeplant in het perspectief van de dubbele dreef naar de
Leernsesteenweg. Ten noordoosten van het kasteel staan de koetshuizen,
oranjerie en hovenierswoning. Deze gebouwen dateren van midden de 19e
eeuw. Ten oosten van de oranjerie, erop aansluitend, ligt de ommuurde
moestuin met monumentale toegang met ijzeren hek tussen hoge,
gecementeerde hekpijlers. Het omringende park in landschappelijke stijl
heeft een excentriek gelegen vijver met eiland en boothuis. Verder
bestaat het park uit uitgestrekte grasvelden en aangelegde dreven. Begin
de 20e eeuw werd de voortuin heraangelegd met centraal gelegen
grasparterres waarrond de oranjerieplanten worden opgesteld. Achter het
kasteel staat een oude Libanonceder. Rondom het kasteel liggen vele oude
hoevetjes met witgekalkte bakstenen gevels. Ze gaan terug op kernen uit
de tweede helft van de 18e eeuw of begin de 19e eeuw. Dikwijls is het
erf omhaagd en soms is een ovengedeelte aanwezig.



Landschapswaarden
-----------------


Wetenschappelijke waarde
~~~~~~~~~~~~~~~~~~~~~~~~

De kouter ligt op open, drogere gebieden terwijl de bulken op lagere
en nattere stukken gelegen zijn. Het landschap is er meer gesloten door
het voorkomen van knotwilgen langs de percelen en populieren langs de
wegen. De droge gronden komen op smalle en hoge (meer dan 10m) ruggen
voor, parallel met de alluviale valleien (6 à 7m). Aangezien hierop vaak
koutertoponiemen voorkomen, spreekt men van kouterruggen. Dergelijke
ruggen vindt men langs de rechteroever van de Kalevallei en langs de
linkeroever van de Leievallei. De structuur van het cultuurlandschap,
namelijk de kouters, bulken en meersengebieden, zijn duidelijk door de
morfologie en bodemtypes beïnvloed.

Historische waarde:
~~~~~~~~~~~~~~~~~~~


In de 17e eeuw werd het domein van Crombrugghe voor het eerst vermeld
als motte. In de 19e eeuw ontwikkelde het zich als een landhuis met
park. In de 20e eeuw onderging het domein nog enkele aanpassingen.
Rondom het kasteel staan verschillende hoevetjes die 18e eeuwse kernen
hebben. Het domein staat in een bulkenlandschap. Dit gebied werd later
en anders ontgonnen dan het open kouterlandschap dat zich voor het
domein bevindt en vanwaaruit de kasteeldreef vertrekt.

Esthetische waarde:
~~~~~~~~~~~~~~~~~~~

Het zuiden van de ankerplaats is een open
koutergebied. De kasteeldreef accentueert de ligging van het
kasteeldomein. Rond het beboste kasteelpark is het landschap geslotener
door het voorkomen van perceelsrandbegroeiing. Rond het kasteeldomein
liggen verschillende pittoreske hoevetjes.


Ruimtelijk-structurerende waarde:
~~~~~~~~~~~~~~~~~~~~~~~~~~~~~~~~~

Centraal in deze ankerplaats ligt het kasteeldomein van Sint-
Martens- Leerne. Het kasteel ligt in een bosrijk park. Rond het kasteel
staan vele historische hoevetjes die een relatie met het domein hebben.
Ten zuidoosten van het kasteeldomein ligt een kouter, de andere zijden
zijn door bulken begrensd. Ten noorden van het domein ligt Noordhout,
een gehucht in het bulkengebied.



A. LANDSCHAPSELEMENTEN EN OPBOUWENDE ONDERDELEN
-----------------------------------------------



GEOMORFOLOGIE/HYDROGRAFIE
~~~~~~~~~~~~~~~~~~~~~~~~

**Microreliëf:**

 * microreliëf


**Hydrografische Elementen:**

 * waterloop



ELEMENTEN VAN BOUWKUNDIG ERFGOED, NEDERZETTINGEN EN ARCHEOLOGIE
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

**Koeren en hovingen:**

 * park


park bij kasteel Crombrugghe

**Kastelen, landgoederen en aanhorigheden:**

 * kasteel
 * orangerie
 * hovenierswoning
 * muur


koetshuizen, diensthuizen, moestuin

**Bouwkundig erfgoed:**

 * huis


boerenarbeidershuisjes

**Landbouwkundig erfgoed:**

 * hoeve
 * schuur
 * stal
 * wagenhuis



ELEMENTEN VAN TRANSPORT EN INFRASTRUCTUUR
~~~~~~~~~~~~~~~~~~~~~~~~~~~~~~~~~~~~~~~~~

**Wegenis:**

 * weg
 * pad



ELEMENTEN EN PATRONEN VAN LANDGEBRUIK
~~~~~~~~~~~~~~~~~~~~~~~~~~~~~~~~~~~~~

**Puntvormige elementen:**

 * bomengroep
 * solitaire boom


**Lijnvormige elementen:**

 * dreef
 * bomenrij
 * houtkant
 * hagen
 * knotbomenrij

**Kunstmatige waters:**

 * vijver


**Topografie:**

 * blokvormig


**Historisch stabiel landgebruik:**

 * kouters


bulken

**Bos:**

 * naald
 * loof
 * middelhout
 * hooghout
