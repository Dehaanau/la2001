Schorren van de Durme, de Bunt en monding van de Durme in de Schelde
====================================================================

Anker ID: A14003
----------------



C.TEKSTUELE Omschrijving
------------------------

Deze ankerplaats situeert zich op grondgebied van de gemeenten Hamme,
Oost- Vlaanderen, en Bornem op de provincie Antwerpen. De Durmevallei
kenmerkt zich door een steile noord- en een zachthellende zuidkant. Deze
asymmetrische vallei houdt verband met de monoklinale bouw van de
tertiaire afzettingen, vooral op de noordhelling (cuesta van het
Waasland). De bodem bevat er zware rivierklei in de alluviale delen en
lichtere zand- en zandleemgrond op de hogere gedeelten. De vallei wordt
reeds heel lang bewoond, er zijn sporen van paleolitische en neolitische
nederzettingen. De inpoldering kwam in de 13e eeuw op gang. Een eeuw
later werd het kanaal Sassevaart gegraven. De stroomsnelheid in de Durme
veranderde en sindsdien verzandt de Durme, met een stijgend waterpeil
tot gevolg. Buitengewoon is de sterke getijdenwerking die we hier zo ver
landinwaarts nog waarnemen. Als zijrivier van de Schelde kent de Durme
metershoge verschillen tussen hoog- en laagtij. Langsheen de rivier
vinden we slikken en schorren, die overstromen bij vloed en droogvallen
bij eb. Er ontstond hier het zeldzame zoetwaterschorbiotoop, met
typische moerasvegetaties. Vaak zijn het vochtige ruigten en dichte
wilgenstruwelen, en meer zeldzaam meterhoge rietkragen en
Spindotterbloemen. Vroeger werden de schorren als landbouwgrond
gebruikt, om de percelen tegen overstromingen te beschermen werden er
zomerdijkjes omheen de schorren aangelegd. Deze schorren dienen als
gras- en hooilanden. Later kwamen deze schorren in onbruik en
evolueerden snel naar riet- en wilgenstruweel. Op de samenvloeiing van
Schelde en Durme staat het monument er ere van de schrijver Philip de
Pillecijn. Op de Ferrariskaarten was nog niet veel te herkennen van het
huidige Stort bij Weert. De Schelde had direct stroomopwaarts de
Durmemonding nog een andere, iets meer stroomopwaarts gelegen loop,
waardoor er ter hoogte van het huidige schor slechts een smal,
vermoedelijk onbedijkte schor bestond.. Midden de 19e eeuw was het schor
reeds groter maar had nog niet de huidige omvang gekregen. Het schor
kreeg in het noorden de benaming "Schoor van de Molen", terwijl het
zuidelijk deel van het huidige schor de naam "Nieuw Schoor" kreeg, wat
kan geïnterpreteerd worden als een mogelijke aanduiding van
schoraangroei. Ter hoogte van Weert zijn in 1872, 1892 en 1909 kleine
bedijkte hooilandjes aanwezig zonder sluisjes. In 1903 is de Schelde ter
hoogte van Driegoten rechtgetrokken, waarna het Stort bij Weert
ontstond. In 1951 bestond het schor uit een mozaïek van rietvelden en
struwelen (waarbij wijmenstruweel langs de binnenkant en aan de
buitenrand van een vermoedelijke zomerdijk te herkennen is). In
tegenstelling tot andere zoetwaterschorgebieden was het dus niet meer
als landbouwgrond in gebruik. In 1967 was het gebied vrijwel volledig
ingenomen door houtige vegetaties. Momenteel wordt het Stort nog steeds
vrijwel volledig ingenomen door een dicht, lange tijd niet meer
onderhouden wijmenstruweel, waarbij de bomenrijen langs geulen en
zomerdijken verdwenen zijn. Langs de binnenkant tegen de dijk komt een
brede strook, door pionierende kruiden gedomineerde vegetatie, die
vermoedelijk ontstaan is door recente graafwerken ten gevolge van de
Sigmawerken. Op de noordelijk kop komt tussen de verspreide bomen een
ruigtekruidenvegetatie voor. Het schor aan de Durmemonding en het
Tielrodebroek heeft op historische kaarten een andere vorm. Voor 1830
lag in de Durme een min of meer driehoekig eiland dat de monding in twee
afzonderlijke armen verdeelde. Dit eiland dat Luizenbosch werd genoemd,
werd voor het eerst vermeld in 1648. Na een langdurige betwisting tussen
Hamme en Tielrode werd het aan de laatst genoemde gemeente toegewezen en
rond 1830 bij Tielrode ingedijkt. Gegevens van het oorspronkelijke
kadaster uit het begin van de 19e eeuw wijzen op weiland. In het midden
van de vorige eeuw was zowel het Tielrodebroek als het schor aan de
Durmemonding in gebruik als (zomer)bedijkte (vloei)weide. Aan de hand
van luchtfoto's kan worden vastgesteld dat in 1951 het schor volledig
wordt ingenomen door landbouw; er liggen homogene weilanden, die omwald
zijn met bomen beplante zomerdijken. In 1971 duidelijk niet meer als
landbouwgebied in gebruik. Er is nog geen struweelvroming maar wel komen
enkele struiken en bomen voor op de zomerdijk. De situatie is in 1982
grondig gewijzigd: her en der treedt natuurlijke struikopslag op, met
name op het centrale deel van het schor. De situatie doet reeds sterk
denken aan de huidige met dien verstande dat de struwelen minder
uitgebreid waren. Momenteel is op het schor aan de Durmemonding een
grote verscheidenheid aan biotopen voorhanden, waarbij er zich een
zekere differentiatie heeft voorgedaan in de struweeltypes. Het
natuurreservaat Schorren van de Durme is een bedijkte vloeiweide op de
topografische kaarten van 1872 tot 1948. Het is opgedeeld door
compartimenteringsdijken en in de westhoek is er één sluis voorzien. Op
het zuidoostelijk gedeelte zijn wijmen aangeplant. Hetzelfde geldt voor
een smalle zone rivierwaarts de zomerdijk. Rond 1948 wordt een deel van
de hooilandjes vervangen door wijmen. Het oude uitveningsgebied "De Bunt
vormt een vrij groot plassenrijk en bebost geheel. De aanplanten en
bossen zijn te vergelijken met die van de Scheldevallei. De oude plassen
van de Bunt zijn overblijfselen van de vroegere uitveningen in dit
gebied. Ze zijn vrijwel allemaal in gebruik als privé-visvijver, evenals
recent gegraven putten. Het gebied is dus ook bezaaid met
weekendverblijven of vissershutten.



B.landschapswaarden
-------------------


Wetenschappelijke waarde:
~~~~~~~~~~~~~~~~~~~~~~~~~

Dit gebied ligt aan de Durmemonding. De monding lag voorheen op een
andere plaats zodat dit stuk van de Schelde de historische Durme is. De
Durmeschorren zijn uiterst waardevol als rivierschor en
zoetwatergetijdengebied.

Historische waarde:
~~~~~~~~~~~~~~~~~~~


De vorm van het schorgebied en de omgevende meander zijn perfect
herkenbaar sinds Ferraris (ca. 1775). De weg die het schorlandschap van
het natuurreservaat Schorren van de Durme in het zuiden begrenst, is
identiek ten tijde van Ferraris. Grachtennetwerk op Ferraris is niet
meer terug te vinden op recentere kaarten.

Esthetische waarde:
~~~~~~~~~~~~~~~~~~~

De rietlanden en struwelen op de schorren vormen
een contrast met de achterliggende meer open gebieden en de rivieren.


Sociaal-culturele waarde:
~~~~~~~~~~~~~~~~~~~~~~~~~


Aan de Durmemondig staat een monument ter
ere van de schrijver De Pillecijn.



A. LANDSCHAPSELEMENTEN EN OPBOUWENDE ONDERDELEN
-----------------------------------------------



GEOMORFOLOGIE/HYDROGRAFIE
~~~~~~~~~~~~~~~~~~~~~~~~~

**Microreliëf:**

 * microreliëf


**Hydrografische Elementen:**

 * waterloop
 * rivier
 * vallei
 * meander


**Moerassige gronden:**

 * moeras
 * veen
 * rietland



ELEMENTEN VAN BOUWKUNDIG ERFGOED, NEDERZETTINGEN EN ARCHEOLOGIE
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

**Bouwkundig erfgoed:**

 * herberg


**Molens:**

 * watermolen


**Klein historisch erfgoed:**

 * standbeeld


Het Pillecijn monument

ELEMENTEN VAN TRANSPORT EN INFRASTRUCTUUR
~~~~~~~~~~~~~~~~~~~~~~~~~~~~~~~~~~~~~~~~~

**Wegenis:**

 * pad


**Waterbouwkundige infrastructuur:**

 * sluis



ELEMENTEN EN PATRONEN VAN LANDGEBRUIK
~~~~~~~~~~~~~~~~~~~~~~~~~~~~~~~~~~~~~

**Lijnvormige elementen:**

 * bomenrij
 * houtkant
 * knotbomenrij
 * perceelsrandbegroeiing

**Kunstmatige waters:**

 * turfput


**Typische landbouwteelten:**


riet en wilgen

**Bos:**

 * loof
 * broek
 * hakhout
 * struweel


**Bijzondere waterhuishouding:**

 * uiterwaarden
 * buitendijks



OPMERKINGEN EN KNELPUNTEN
~~~~~~~~~~~~~~~~~~~~~~~~~

Vele voormalige turfputten zijn nu als visvijver in gebruik. Daarrond
staan er vissershuisjes en weekendverblijven.
