Vrijhoutbos en Moretteberg
==========================

:Ankerplaats ID: A20023




Omschrijving
------------

Deze ankerplaats is gelegen ten zuiden van Asse en wordt in het westen
ter hoogte van de Moretteberg begrensd door deweg Asse-Edingen, in het
zuiden grotendeels door de autosnelweg E40 Brussel-Gent en in het oosten
door de spoorlijn Brussel-Dendermonde en de gehuchten Boterberg en
Bekkerzeel. Centraal ligt het domein van het kasteel Nieuwermolen. Het
kasteel Nieuwermolen is gelegen op het grondgebied van
Sint-Ulriks-Kapelle, een deelgemeente van Dilbeek. Het ligt buiten de
dorpskern in de vallei van de Nieuwermolenbeek. Het meer naar het
noorden gesitueerde Hof te Hoogpoort ligt in Asse. Nieuwermolen dankt
zijn naam aan de nabijgelegen watermolen, die reeds in 1450 vermeld
werd. De centrale poortdonjon van het kasteel Nieuwermolen dateert van
voor 1483. Merkwaardig bij deze bakstenen donjon is het ontbreken van
een kelderniveau. De verbouwingen worden gesitueerd rond 1596, toen ook
de nieuwe noordvleugel met de poort er aan toegevoegd werd. De
zuidvleugel werd in 1606 opgetrokken. Het kasteel is sindsdien nagenoeg
ongewijzigd gebleven. Na ernstige beschadigingen tijdens de eerste
wereldoorlog werd het grondig gerestaureerd. De waterburcht van
Nieuwermolen ligt in een domein van 35 ha met hoofdzakelijk bossen.
Slechts aan twee kanten is de waterpartij nog aanwezig. Ten noorden van
het kasteel ligt een langwerpige vijver, ontstaan door het opstuwen van
de Nieuwermolenbeek. Twee dreven leiden naar het kasteel, dat als
monument beschermd is. Het rijke interieur werd in de periode 1928-1933
onder leiding van Paul Saintenoy in Vlaamse Renaissancestijl
gerestaureerd. De huidige watermolen, die sinds 1940 niet meer in
gebruik is, werd in 1588 opgetrokken ter vervanging van een oudere molen
op dezelfde plaats. Het inwendige mechanisme werd verwijderd, de molen
produceerde gedurende een periode ook elektriciteit. Het
Hoogpoortkasteel, ten noorden van Nieuwermolen, ligt in een fraai
aangelegd domein op een helling die de omgeving beheerst. Het U-vormig
kasteel werd in neoclassicistische stijl opgetrokken op het einde van de
19de eeuw. Het tuinhuis heeft nog een oude kern die vermoedelijk
teruggaat tot het einde van de 17de eeuw. Het Hof te Hoogpoort is een
gesloten hoeve daterend uit de 18de eeuw. Het leengoed Vrijhout, ten
oosten van het Hof te Hoogpoort, werd reeds in 1440 vermeld. Het werd in
de 17de eeuw eigendom van dezelfde famielie als Nieuwermolen. In 1721
werd het domein gesplitst in Hof te Vrijthout, met een Groot en een
Klein hof, en het goed Hoogpoort. De huidige hoeve Vrijthout dateert uit
de 18de en 19de eeuw, aan de straatkant staat een voormalig paviljoen
dat vermoedelijk dienst deed als wagenhuis. In het gebied tussen Asse en
Sint-Ulriks-Kapelle liggen zeer talrijke bronnen. Naast de eerder
vermelde Nieuwermolenbeek en de Molenbeek, stromen er ook nog de
Waalborrebeek en de IJzenbeek. Niet alleen in de omgeving van de
kastelen, maar ook in de vallei- en brongebieden komen grote bospercelen
voor, afgewisseld met akkers. Perceelsrandbegroeiing komt nog sporadisch
voor. Vooral de omgeving van de Moretteberg telt talrijke kapelletjes.
Een aantal holle wegen, houtkanten en taluds kenmerken het landschap.



Landschapswaarden
-----------------


Historische waarde:
~~~~~~~~~~~~~~~~~~~


Van het oorspronkelijk gebouw is weinig gekend, wel weet men dat het
herbouwd is tussen 1596 en 1606 en nadien enkele malen gerestaureerd. Na
Ferraris is de bebossing omheen het kasteel nog toegenomen, akkers en
weiden werden bebost.

Esthetische waarde:
~~~~~~~~~~~~~~~~~~~

Het kasteel heeft een 18de eeuwse homogeniteit
met talrijke horizontale lijsten en witte hoekstenen, zalmkleurige muren
en leien daken. Het is volledig omgeven door een brede vestigingsgracht.
Het ligt in een bosrijke omgeving en heeft een mooie inrijdreef.



A. LANDSCHAPSELEMENTEN EN OPBOUWENDE ONDERDELEN
-----------------------------------------------


GEOMORFOLOGIE/HYDROGRAFIE
~~~~~~~~~~~~~~~~~~~~~~~~~

**Microreliëf:**

 * microreliëf
 * talud


**Macroreliëf:**

 * macroreliëf
 * heuvel
 * holle weg

**Hydrografische Elementen:**

 * waterloop
 * beek
 * vallei



ELEMENTEN VAN BOUWKUNDIG ERFGOED, NEDERZETTINGEN EN ARCHEOLOGIE
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

**Koeren en hovingen:**

 * park
 * hof


**Nederzettingspatronen:**

 * nederzettingspatroon

**Kastelen, landgoederen en aanhorigheden:**

 * kasteel
 * kasteelgracht


**Landbouwkundig erfgoed:**

 * hoeve
 * schuur
 * stal
 * wagenhuis


**Molens:**

 * watermolen


**Kerkelijk erfgoed:**

 * kapel



ELEMENTEN VAN TRANSPORT EN INFRASTRUCTUUR
~~~~~~~~~~~~~~~~~~~~~~~~~~~~~~~~~~~~~~~~~

**Wegenis:**

 * weg
 * pad



ELEMENTEN EN PATRONEN VAN LANDGEBRUIK
~~~~~~~~~~~~~~~~~~~~~~~~~~~~~~~~~~~~~

**Puntvormige elementen:**

 * bomengroep


**Lijnvormige elementen:**

 * dreef
 * houtkant
 * perceelsrandbegroeiing

**Kunstmatige waters:**

 * vijver


**Bos:**

 * loof



OPMERKINGEN EN KNELPUNTEN
~~~~~~~~~~~~~~~~~~~~~~~~~

Verspreide bebouwing in de omgeving van Hof te Hoogpoort en Boterberg.
