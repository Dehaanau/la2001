Kluisbos, Faluintjes en abdij van Affligem
==========================================

:Ankerplaats ID: A24009




A.TEKSTUELE Omschrijving
------------

Deze ankerplaats situeert zich op grondgebied van de gemeenten Aalst
en Affligem. Op de grens van de provincies Oost- Vlaanderen en Brabant
ligt de benedictijnerabdij van Affligem, weliswaar terug van weggeweest.
Tot haar afschaffing in 1796 was ze eigenaar van een omvangrijk
boscomplex dat ze al eeuwen lang in bezit had, het Affligembos. Het
strekte zich in hoofdzaak uit over de gemeenten Melden (Truyenbos,
Conventschouw en Ouden Houw), Erembodegem (Cluyserije of Kluisbos)en
Hekelgem (Assscherenbos). Ook enkele bosjes die aansloten bij het nabij
gelegen Kravaalbos (voornamelijk gesitueerd op Meldert en Asse)
behoorden tot het bezit van de abdij maar het overgrote deel van dat
zelfde Kravaalbos maakte sinds de 14e eeuw deel uit van de
benedictinessenabdij van Vorst, een stichting van de abdij van Affligem.
Beide boscomplexen waren eens delen van eenzelfde bosgebied, het
Asscherholt, dat op zijn beurt kan beschouwd worden als een restant van
het Kolenwoud. Het Affligembos lag grotendeels op droge tot uiterst
natte zandleemgronden, deels op droge tot uiterst natte leemgronden. Het
reliëf is vrij geaccentueerd. De Molenbeek en haar zijbeken hebben
binnen de grenzen van het historische bos vrij diepe valleien
uitgeschuurd. Langsheen het westelijke deel van het Affligembos, het
huidige Kluisbos, loopt een noord- zuid gerichte steilrand. Aan de voet
daarvan bevinden zich enkele bronnen met eerder kalkhoudend water. Na
het opheffen van de abdij van Affligem door de Franse bezetter werd ze
in 1796 werd het in beslag genomen en verkocht, met uitzondering van de
bossen die domaniaal goed bleven tot 1846. De bossen, die rijk waren aan
bosplanten, werden tot naaldhoutaanplantingen en hopvelden omgezet. Het
Kluisbos, dat zich uitstrekt van de Kluiskouter tot het vroegere
vliegveld en van de abdij Maria Mediatrix tot het Hof Zomergem is een
oud bos dat in zijn totaliteit in de 19e eeuw ontgonnen werd. In de loop
van de 19e en de 20e eeuw werd een deel van het historische boscomplex
herbebost, echter vooral in de omgeving van de bosvalleien en aan de
onderzijde van de steilrand. Het huidige bos wordt door populier
gedomineerd terwijl tot de 18e eeuw voornamelijk een middelhoutbeheer
toegepast werd, met hier en daar een hakhoutperceel. Dit droeg bij tot
de instandhouding van het open bos. Op de boswegen en de hakhoutpercelen
werd gras gesneden, hierbij werd soms jong hakhout beschadigd. Ook dit
maakte het bos meer open. Tot in de 19e eeuw waren heiderelicten niet
ver af. Bij de heraanleg van een deel van het bos binnen de grenzen van
het historische boscomplex, beboste men echter grotendeels de
beekvalleien en de nattere gronden, de drogere gronden bleven onder
akker of grasland. Herstel van de vroegere contactzones nat- droog
binnen de bossfeer bleef dus achterwege; wat bleef was de scherpe grens
tussen bos en cultuurland. Deze grens werd in de 20e eeuw nog bruusker
door het gebruik van steeds meer mest op het cultuurland enerzijds en
het wegvallen van het hakhoutbeheer binnen het bos anderzijds. Op
Ferraris is de beboste oppervlakte veel groter dan vandaag. Het
Affligembos is met het Covenshoua Bosch, waar nu de weilanden van de
Faluintjes liggen, verbonden. De Sint-Pieters- en Paulusabdij van
Affligem werd in 1081 gesticht en werd gedurende haar geschiedenis
verschillende malen vernield, de laatste maal na de Franse revolutie. De
heropbouw begon pas in 1868. Van de Middeleeuwse gebouwen zijn er
slechts nog enkele sporen, er zijn nog ruïnes van de abdijkerk uit 1128.
Het Bisschoppenhuis is de voornaamste getuigenis van de abdij voor het
Franse bewind. De Sint- Pieters- en Paulusabdij was in het Ancien Regime
uitgegroeid tot de belangrijkste abdij van de oude Nederlanden. Kort na
de stichting van de religieuze gemeenschap rond 1080, werd de abdij
opgericht als "Novum Monasterium", naar de regel van Sint- Benedictus en
afhankelijk van het bisdom Kamerrijk (1086). De abdij werd vanuit
Brabant voortdurend gesteund wegens de gunstige politieke ligging op de
grens met Vlaanderen: omwille van deze inplanting werd de abdij
verschillende keren geplunderd en ingenomen door verscheidene troepen,
onder meer tijdens de 14e eeuw, na de eerste bloeiperiode van de 13e
eeuw, tijdens de tweede periode van de 16e eeuw toen de monniken
verplicht werden hun abdij te verlaten tot 1605, en van 1667-1668. Op
elke catastrofe volgde een periode van restauratie en wederopbouw met
eventuele uitbreiding en relatieve bloei. Na de opheffing van de abdij
in 1796 begon de systematische afbraak in 1797. De eerste hergroepering
der Benedictijnen te Aalst dateert uit 1838 en de terugkeer naar
Affligem in 1869 werd gevolgd door de wederoprichting van een aantal
gebouwen rond 1880 en de tweede helft van de 20e eeuw. In de loop der
eeuwen verwierf deze abdij een zekere befaamdheid omwille van haar
culturele uitstraling en de rijke verzamelingen die ze wist aan te
leggen: munten, handschriften en kunstvoorwerpen. De huidige Kluiskapel
werd in 1758 gebouwd. In 1835 werd het bouwvallige gedeelte gesloopt,
zodat nu alleen het hoofdkoor overblijft. Voorheen moet hier ooit een
Kluis of Cella midden in het bos gestaan hebben die teruggaat tot de 8e
eeuw. Vanaf het begin van het ontstaan van de abdij van Affligem was het
kruis bekend. 20 m van de kapel ligt het Kluizeputteken. Dit
straatstenen putteken werd in 1971 boven een bronnetje opgemetseld.
Weilanden, bosjes, voornamelijk in de valleien, en hopvelden vormen het
landschapsbeeld. Hopvelden worden meestal op zand- en leemgronden met
een gunstige drainering aangetroffen. De bierbrouwers gebruiken de
hopbel met zijn bittere etherische olie lupuline om er een aangename
bitter smaak aan te geven. De Wijmeersbeek is een belangrijke zijbeek
van de Molenbeek, de hoofdader van de Faluintjes. De Wijmeersbeek
ontspringt in het Zegershof waar zich meerdere bronnen bevinden. De
monniken damden destijds de beek af waardoor er wel vijf vijvers
ontstonden die door loden buizen met elkaar verbonden waren. De
Benedictinessenabdij Maria Mediatrix is een slotklooster op de
Potaardeberg, vlakbij het Kluisbos. Deze abdij is aan Maria Middelares
toegewijd. Deze abdij is nog betrekkelijk nieuw, want pas in 1932 kwamen
de Benediktinessen zich hier vestigen, nadat zij in 1921 een
kloostergemeenschap hadden opgericht, die aanvankelijk onderkomen vond
in Heide- Kalmthout. De wortels van de abdij zijn eeuwenoud, want het
eerste Affligems vrouwenklooster werd door H. Wivina gesticht. Het
verhuisde in 1129 naar Groot- Bijgaarden waar thans de Broeders van de
Kristelijke Scholen het oude abdijdomein bezitten. In de jaren 1980 werd
de Affligemse vrouwenabdij opgesmukt met een sierlijke voorgevel. Het
waterkasteel van Moortsel is een renaissancistisch waterslot met een
neerhof, gelegen in een oorspronkelijk keurig aangelegd, ommuurd park op
de zuidflank van de Eksterenberg. Het domein wordt door midden van
rechte dreven met de Opwijkse Steenweg en het dorp verbonden. Het
kasteel werd in 1521-1526 gebouwd als slot van de heerlijkheid Moorsel,
in opdracht van de abt van Affligem. In 1564 kwam het in handen van de
graven van Hoorne en in 1636 werd het tot baronie verheven. In die
periode werd het kasteel grondig gerestaureerd, doch de algemene
indeling bleef bewaard. Na verschillende keren van eigenaar verandert te
zijn werden in 1894 opnieuw restauratiewerken uitgevoerd. Het was als
buitenverblijf bedoeld maar men streefde toch naar veiligheid; er was de
omgrachting, vier gelijke vleugels op een souterrain, opgesteld rondom
een vierkante binnenplaats, geflankeerd door vier hoektorens opgevat als
hoekpaviljoenen. Ten zuidwesten van het kasteel is de kasteelhoeve
gelegen. Dit U- vormig gebouw dateert van de 18e eeuw. 



Landschapswaarden
-----------------


Historische waarde
~~~~~~~~~~~~~~~~~~


De Sint-Pieters en Paulusabdij van Affligem werd in 1081 gesticht en
werd gedurende haar geschiedenis verschillende malen vernield, de
laatste maal na de Franse revolutie. De heropbouw begon pas in 1868. Van
de Middeleeuwse gebouwen zijn er slechts nog enkele sporen, er zijn nog
ruïnes van de abdijkerk uit 1128. Het Bisschoppenhuis is de voornaamste
getuigenis van de abdij voor het Franse bewind. De Sint- Pieters- en
Paulusabdij was in het Ancien Regime uitgegroeid tot de belangrijkste
abdij van de oude Nederlanden. De huidige Kluiskapel werd in 1758
gebouwd. In 1835 werd het bouwvallige gedeelte gesloopt, zodat nu alleen
het hoofdkoor overblijft. Voorheen moet hier ooit een Kluis of Cella
midden in het bos gestaan hebben die teruggaat tot de 8e eeuw. Het
waterkasteel van Moorsel is een renaissancistisch waterslot met een
neerhof, gelegen in een oorspronkelijk keurig aangelegd, ommuurd park op
de zuidflank van de Eksterenberg. Het kasteel werd in 1521-1526 gebouwd
als slot van de heerlijkheid Moorsel, in opdracht van de abt van
Affligem. In 1564 kwam het in handen van de graven van Hoorne en in 1636
werd het tot baronie verheven. In die periode werd het kasteel grondig
gerestaureerd, doch de algemene indeling bleef bewaard.

Esthetische waarde
~~~~~~~~~~~~~~~~~~

De afwisseling van weiden, akkers en bospercelen
zorgt voor een gecompartimenteerd landschap. De valleitjes zijn relatief
diep ingesneden. De abdijen liggen op de hoogste punten. Er komen
verschillende percelen waarop hop geteeld wordt voor.


Sociaal-culturele waarde:



Hopvelden worden meestal op zand- en
leemgronden met een gunstige drainering aangetroffen. De bierbrouwers
gebruiken de hopbel met zijn bittere etherische olie lupuline om er een
aangename bitter smaak aan te geven.

Ruimtelijk-structurerende waarde
~~~~~~~~~~~~~~~~~~~~~~~~~~~~~~~~

Ten westen van het Kluisbos ligt het voormalige vliegveld. Aan de
rand van het Kluisbos ligt de abdij van Maria Mediatrix en meer naar het
zuiden, de Kluiskapel. De Kluiskouter is meer open. De vallei van de
Steense Meersbeek is redelijk diep ingesneden en bijna volledig bebost,
evenals de Weimeersbeek. Op de valleiflank van deze laatste komen enkele
hopvelden voor. Op het hoogste punt ligt de abdij van Affligem, een
imposant gebouwencomplex. De Faluintjes, die te noorden ervan liggen,
liggen voornamelijk onder weiland met hier en daar een bosperceel. In
het noorden stroomt de Molenbeek richting Moorsel. In dit dorp ligt het
Waterkasteel.



C.LANDSCHAPSELEMENTEN EN OPBOUWENDE ONDERDELEN
--------------------------------------------



Geomorfologie/hydrografie
~~~~~~~~~~~~~~~~~~~~~~~~~


*Microreliëf:**

 * microreliëf
 * talud


*Macroreliëf:**

 * macroreliëf
 * heuvel
 * markante terreinovergang
 * holle weg

*Hydrografische Elementen:**

 * waterloop
 * beek
 * vallei


Steense Meersbeek, Geerbeek, Molenbeek

Elementen van bouwkundig erfgoed, nederzettingen en archeologie
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

*Koeren en hovingen:**

 * park


Waterkasteel van Moorsel

*Kastelen, landgoederen en aanhorigheden:**

 * kasteel
 * kasteelgracht


Waterkasteel

*Landbouwkundig erfgoed:**

 * hoeve
 * schuur
 * stal


*Kerkelijk erfgoed:**

 * kapel
 * abdij


Kluiskapel, Maria Mediatrix abdij, abdij van Affligem

Elementen van transport en infrastructuur
~~~~~~~~~~~~~~~~~~~~~~~~~~~~~~~~~~~~~~~~~

*Wegenis:**

 * weg
 * pad


*Andere:**
voormalig vliegveld

Elementen en patronen van landgebruik
~~~~~~~~~~~~~~~~~~~~~~~~~~~~~~~~~~~~~

*Puntvormige elementen:**

 * bomengroep
 * solitaire boom


*Lijnvormige elementen:**

 * bomenrij
 * houtkant
 * hagen

*Kunstmatige waters:**

 * vijver


*Historisch stabiel landgebruik:**

 * permanent grasland


*Typische landbouwteelten:**

 * hop


*Bos:**

 * naald
 * loof
 * middelhout
 * hooghout



