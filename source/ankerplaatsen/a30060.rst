Kasteel van Loppem en hof van Breda
===================================

:Ankerplaats ID: A30060




C.TEKSTUELE Omschrijving
------------------------

Deze ankerplaats ligt tussen de autoweg A17 Brugge-Kortrijk, de E 40
Oostende-Brussel, en de bebouwing van Loppem (gem. Zedelgem). Ze omvat
het kasteeldomein van Loppem en het Hof van Breda. Het kasteel van
Loppem werd in opdracht van Baron van Caloen rond 1860 opgetrokken ter
vervanging van het vroegere landhuis. Het kasteel heeft een
schilderachtige, asymmetrische compositie van meerdere langwerpige
vleugels, onderling verschillend in richting en volume maar allemaal
bedekt met steile zadeldaken. Midden het gebouw staat ook een smalle
toren waarin zich de ingang bevindt. Het is opgetrokken in neogotische
stijl en ontworpen door JB Bethune. Het eigenlijke kasteel is omgracht
en ten noordwesten vormt een brug en poort de toegang. Ten oosten ervan
staan enkele stallingen en koetshuizen die rond dezelfde periode en in
dezelfde stijl als het kasteel gebouwd zijn. Op het einde van WOI
verbleef Koning Albert I met zijn gezin kortstondig in het kasteel van
Loppem. Hij vormde daar een regering waarvan de socialisten voor het
eerst deel uitmaakten en die het algemeen enkelvoudig stemrecht
aanvaardde. Het omringende park getuigt van de Engelse landschapsstijl;
de oorspronkelijke aanleg zorgde voor een geleidelijker overgang tussen
park en omliggend landbouwland. Momenteel is het park tot een minimum
herleid maar de stijlkenmerken zijn goed bewaard: weilanden en bos met
onregelmatige grenslijnen tussen beiden, “eilandjes” van bomen,
waterpartijen met een grillige vorm,… In de noordoostelijke hoek van het
kasteeldomein ligt een heraangelegde doolhof en vlakbij de toegangsdreef
naar de hoeve een kapelletje. In het zuiden van het park liggen enkele
kleinere hakhoutbestanden met voorjaarsaspecten. Vlakbij de vijver ligt
een ijskelder en aan de andere kant een kleine grot. Het domein omvat
een afwisseling van weilanden en loofbossen. De noordoostelijke en
–westelijke zijde van het park worden begrensd door een dreef en haag.
Ten noorden van het domein ligt het Evershof, een grote boerderij
bestaande uit een drietal gebouwen en met restanten van een walgracht.
Ze is gaaf bewaard. Ten noorden van het hof van Breda liggen enkele
kleinere gebouwen (zgn. "Zwarten Hoek") die door hun kleinschaligheid en
hun landelijk uitzicht passen binnen dit landbouwland. Het hof van Breda
is een hoeve bestaande uit drie gave gebouwen. Het langste en grootste
ligt parallel aan de straat en omvat de woning en een deel van de
stallen; de andere gebouwen zijn veel kleiner. De gebouwen zijn in een
U-vorm gegroepeerd. De hoeve ligt in een groot weilandcomplex met zeer
gave knot/bomenrijen en houtkanten, aansluitend op enkele dreven. Ten
zuidwesten van het hof van Breda zijn resten van een walgracht bewaard
gebleven en de gedempte gedeelten zijn nog herkenbaar aan het
microreliëf. De westelijke grens van de ankerplaats is een weg met
bomenrij die een buffer vormt tegen de recente bebouwing.



B.landschapswaarden
-------------------


Wetenschappelijke waarde:
~~~~~~~~~~~~~~~~~~~~~~~~~

Waardevolle en zeldzame flora met unieke stinsenplanten in het park
van Loppem.

Historische waarde:
~~~~~~~~~~~~~~~~~~~


Het kasteel heeft door zijn gaafheid, door de bijhorende
dienstgebouwen in goeie staat en door de omkadering in het park een
grote historische waarde. De architect van het kasteel (JB Bethune) was
een autoriteit voor de neogotische stijl. Het park vormt het
landschappelijk kader voor het bouwkundig erfgoed en weerspiegelt goed
de Engelse landschapsstijl. Het Hof van Breda en het Evershof (ten
noordoosten van het kasteel) zijn vrij intact bewaard en vormen door hun
hoevekarakter een onderdeel van de gave landelijke omgeving met
weilanden met perceelsrandbegroeiing. De grachtenstructuur ten
zuidwesten van het hof van Breda getuigt van vroegere bewoning.

Esthetische waarde:
~~~~~~~~~~~~~~~~~~~

De dreven in en rond het kasteelpark en rond het
hof van Breda zorgen voor een landschappelijke samenhang. Het
kasteeldomein heeft een grote esthetische waarde door het gave
bouwkundig erfgoed dat gekaderd is in een historisch park. Het hof van
Breda krijgt een meerwaarde door de gave landschappelijke omgeving van
vooral weilandpercelen met perceelsrandbegroeiing en dreven.


Sociaal-culturele waarde:
~~~~~~~~~~~~~~~~~~~~~~~~~


Het verblijf van koning AlbertI in het
kasteel van Loppem en de belangrijke politieke gebeurtenissen geven het
kasteeldomein een bepaalde symbolische waarde.

Ruimtelijk-structurerende waarde:
~~~~~~~~~~~~~~~~~~~~~~~~~~~~~~~~~

Het kasteeldomein is een blikvanger vanop de autostrade door het
omringende park en de gebouwen.



A. LANDSCHAPSELEMENTEN EN OPBOUWENDE ONDERDELEN
-----------------------------------------------


ELEMENTEN VAN BOUWKUNDIG ERFGOED, NEDERZETTINGEN EN ARCHEOLOGIE
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

**Koeren en hovingen:**

 * park
 * hof


hof van Breda; park bij kasteel van Loppem

**Kastelen, landgoederen en aanhorigheden:**

 * kasteel
 * toren
 * landgoed
 * muur
 * ijskelder
 * kasteelgracht


kasteeldomein Loppem; merkwaardig grottencomplex

**Landbouwkundig erfgoed:**

 * hoeve
 * stal
 * wagenhuis


kasteelhoeve, Evershof, hof van Breda

**Kerkelijk erfgoed:**

 * kapel


aan toegangsdreef naar hoeve

**Klein historisch erfgoed:**


doolhof


ELEMENTEN EN PATRONEN VAN LANDGEBRUIK
~~~~~~~~~~~~~~~~~~~~~~~~~~~~~~~~~~~~~

**Puntvormige elementen:**

 * bomengroep


in park

**Lijnvormige elementen:**

 * dreef
 * bomenrij
 * houtkant
 * knotbomenrij

**Kunstmatige waters:**

 * vijver


bij kasteel

**Bos:**

 * loof
 * hakhout



OPMERKINGEN EN KNELPUNTEN
~~~~~~~~~~~~~~~~~~~~~~~~~

Deze ankerplaats ligt gekneld tussen twee autowegen en tussen de
bebouwing van Loppem. Verdere versnijding of verstoring van de
ankerplaats dient vermeden te worden. De autoweg verstoort de rust van
het gebied door lawaaihinder. De nieuwe bebouwing van Loppem dient
zoveel mogelijk door groen gebufferd te worden om de esthetische waarde
van het gebied niet aan te tasten. Langs de autostrade kan begroeiing
van de bermen ook de lawaaihinder en de visueel storende invloed
enigszins beperken. De gave perceelsrandbegroeiing dient bewaard te
blijven en waar mogelijk verder hersteld.
