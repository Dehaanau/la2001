Zoniënwoud tussen Hoeilaart en Sint-Genesius-Rode
=================================================

:Ankerplaats ID: A20034





Omschrijving
------------

Het Zoniënwoud is een restant van het historische "Kolenwoud" dat zich
in de vierde eeuw nog uitstrekte van Thuin tot Brussel. Samen met zijn
uitgestrektheid geeft dit voortbestaan aan het bos een op biologisch
vlak een hoge potentiële waarde. Geomorfologisch is het eveneens van
grote waarde omdat hier de bossen op het löss-plateau nooit gerooid
werden, waardoor de oorspronkelijke geomorfologie bewaard bleef. Het
grillige reliëf kwam tot stand tijdens de ijstijden. Het is een groot
uitgestrekt bos met hoge eeuwenoude beuken en eiken die een "natuurlijke
gotische kathedraal" vormen doordat er bepaalde delen van het woud een
gelijke leeftijd hebben en de beuken weinig ondergroei toelaten. Dit
zorgt voor een typische bodembegroeiing met boshyacint, bosanemoon,
speenkruid en dalkruid. Het bos wordt doorsneden door prachtige dreven.
Door het permanent karakter van het bos heeft een zeer rijke en
waardevolle fauna en flora. Op archeologisch vlak zijn er sporen uit het
Neolithicum te vermelden, evenals Karolingische ijzersmeltovens Het woud
was tot op het einde van het Ancien Régime het bezit van abdijen en
adellijke families. Het woud werd gebruikt als jachtgebied en als bron
van inkomsten door de verkoop van hout als begrazingsterrein. Reguliere
kappingen en sluikrooiingen resulteerden gedurende heel de geschiedenis
van het woud in een stelselmatige afname van de oppervlakte, afgewisseld
met perioden van herstel. In 1706 werden voor het eerst beplantingen
uitgevoerd. Onder het Oostenrijks bewind werden duizenden beuken
aangeplant die nog steeds het uitzicht van Zoniënwoud bepalen. Na de
Belgische onafhankelijkheid werden door de Generale Maatschappij, die
tijdens de Nederlandse periode eigenaar geworden was, verschillende
delen van het woud aan particulieren verkocht. Een aantal van die delen
werden toen gerooid, andere bleven bos of werden park. In 1843 werd het
woud staatseigendom. Vandaag is het gelegen op het grondgebied van het
Vlaams, het Waals en het Brussels Gewest. Centraal in het huidige
Zoniënwoud ligt het brongebied van de IJse, waarvan de loop
gekarakteriseerd wordt door de tientallen aangelegde vijvers. De
Ganzepootvijver is de eerste van die reeks. Verder zijn er nog de Keizer
Karelvijver en de Koningsvijvers. Ze werden aangelegd door de voormalige
priorij van Groenendaal door een afdamming van IJse en diende om het
klooster te voorzien van vis. Op de kaarten van Vandermaelen staat o.a.
de Ganzepootvijver niet meer aangegeven en op de kaarten van Dépot de la
Guerre uit het midden van de 19de eeuw staan de vijvers niet meer
vermeld. Dit wijst erop dat de opstuwing niet meer gebeurde. De
Koningsvijvers werden op het einde van de 19de eeuw aangelegd. De
oorsprong van de augustijnenpriorij van Groenedaal gaat terug tot 1343.
Vanuit een kluis, reeds vermeld in 1304, groeide het uit tot een heuse
priorij. Jan van Ruusbroec was één van de 14de-eeuwse bewoners. In 1783
wordt de priorij door Jozef II opgeheven, onder de Franse bezetting werd
ze verbeurd verklaard. Het grootste deel van de gebouwen werd in 1825
gesloopt. De priorijhoeve, de onderbouw van de priorijkerk (nu een
schuur) en het voormalige priorshuis (het latere kasteel van
Groenendaal) werden gevrijwaard van de sloop. De Isabelladreef bestaande
uit statige beuken werd in 1629 aangelegd. Ter hoogte van de Antoon van
Bourgondiëweg is er nog een overblijfsel van de omheining van de
paardenstoeterij, die er in de 17de eeuw lag. Nabij het kasteel bevindt
zich de Sint-Korneliuskapel. Het Arboretum van Groenendaal, opgericht in
1897, het jaar van de wereldtentoonstelling die te Brussel en Tervuren
doorging. Het werd tijdens de volgende jaren progessief uitgebouwd. De
educatieve waarde hiervan dient onderstreept te worden Het heeft een
verzameling van een 400-tal inheemse- en uitheemse bomen. In 1917 was
het al bijna 14 ha groot. In de 18de-eeuwse priorijhoeve is het
bosmuseum en het Educatief Bosbouwcentrum gevestigd. In een recenter
gebouwtje bij het arboretum is het Instituut voor Bosbouw en Wildbeheer
gehuisvest. Een deel van het woud doet dienst als bosreservaat. Op het
einde van de 19de eeuw werd de africhtingsrenbaan van Groenendaal
aangelegd op een open plek waar tot op het einde van de 17de eeuw
gewassen geteeld werden door de kloosterlingen van Groenendaal. De
eigenlijke renbaan kwam er naast de baan naar Waterloo en had een eigen
spooraansluiting met het station van Groenendaal. De grote verkeersassen
die nu het woud doorkruisen, werden in de eerste helft van de 19de eeuw
aangelegd: het was de Société Générale die in 1832 de werken liet
starten voor de aanleg van de wegen Waterloo-Groenendaal en
Oudergem-Tervuren. Nadien kwam hierbij nog de spoorlijn naar Luxemburg,
waarvan de sectie Brussel-Terhulpen in 1854 klaar kwam. De wegen werden
na Wereldoorlog II sterk verbreed en vormen daardoor een belangrijke
fysische hindernis voor faunamigraties. De kapel van O.L.Vrouw van
Welriekende is een aloude bedevaartsplaats tegen o.a. koorts. Het eerste
kapelletje dateert uit de 15de eeuw, het huidig gebouwtje is
vermoedelijk 19de-eeuws met een neoromaans getint voorportaal en een
ijzeren hek. De benaming zou volgens de overlevering voorkomen van de
periode van de restauratie van 1620, toen de arbeiders er van hemels
koren en uitmuntende fijne geuren hebben genoten.



Landschapswaarden
-----------------


Wetenschappelijke waarde
~~~~~~~~~~~~~~~~~~~~~~~~


Het Zoniënwoud heeft een waardevolle fauna en flora en sommige
gedeelten hebben ook een grote dendrlogische waarde, inzonderheid het
bosarboretum van Groenendaal.

Historische waarde
~~~~~~~~~~~~~~~~~~

Het zou een restant zijn van het historische Kolenwoud, er werden
sporen gevonden uit neolithicum en van karolingische smeltovens. Van
bijzondere (ook archeologische) betekenis is de site van de voormalige
priorij van Groendaal, inclusief het aanpalende bosarboretum, en de
kapel van O.L.Vrouw-Welriekende, welbekend van een schilderij van Rik
Wouters. Het arboretum van Groenedaal herinnert ook aan de
wereldtentoonstelling van 1897 te Brussel, waarbij het een deel van het
aanbod vormde.

Esthetische waarde
~~~~~~~~~~~~~~~~~~

Een groot uitgestrekt bos met hoge eeuwenoude
beuken en eiken die een "natuurlijke gotische kathedraal" vormen -
gevolg van het 'série artistique'-beheer dat sinds het einde van de 19de
eeuw werd gevoerd op aanwijzing van kunstschilders.


Sociaal-culturele waarde
~~~~~~~~~~~~~~~~~~~~~~~~



In de priorijhoeve is het bosmuseum en het
Educatief Bosbouwcentrum gevestigd. In de buurt bevindt zich het
arboretum van Groenendaal. Een deel van het woud doet dienst als
bosreservaat.



Landschapselementen en opbouwende onderdelen
--------------------------------------------

Geomorfologie/hydrografie
~~~~~~~~~~~~~~~~~~~~~~~~~


**Microreliëf:**
 * microreliëf
 * talud


**Macroreliëf:**
 * macroreliëf
 * heuvel
 * steilrand
 * holle weg

**Hydrografische Elementen:**
 * waterloop
 * beek
 * vallei



Elementen van bouwkundig erfgoed, nederzettingen en archeologie
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

**Koeren en hovingen:**
 * tuin
 * park


**Nederzettingspatronen:**
 * nederzettingspatroon

**Kastelen, landgoederen en aanhorigheden:**
 * kasteel
 * muur


**Landbouwkundig erfgoed:**
 * hoeve
 * schuur
 * stal


**Kerkelijk erfgoed:**
 * kapel
 * abdij


**Archeologische elementen:**


Elementen van transport en infrastructuur
~~~~~~~~~~~~~~~~~~~~~~~~~~~~~~~~~~~~~~~~~

**Wegenis:**
 * weg
 * pad


**Spoorweg:**
**Waterbouwkundige infrastructuur:**
 * stuw


Opstuwing Ijse om vijvers te realiseren


Elementen en patronen van landgebruik
~~~~~~~~~~~~~~~~~~~~~~~~~~~~~~~~~~~~~

**Lijnvormige elementen:**
 * dreef
 * houtkant

**Kunstmatige waters:**
 * vijver


**Bos:**
 * naald
 * loof


Opmerkingen en knelpunten
~~~~~~~~~~~~~~~~~~~~~~~~~


Verspreide bebouwing in de omgeving van de Kapel van Welriekende. Een
aantal grote verkeersaders doorkruisen het woud.
