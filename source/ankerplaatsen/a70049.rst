Abdij van Kolen en Kolenberg
============================

Anker ID: A70049
----------------

**Landschap**

--------------

A. LANDSCHAPSELEMENTEN EN OPBOUWENDE ONDERDELEN
-----------------------------------------------

--------------

GEOMORFOLOGIE/HYDROGRAFIE
~~~~~~~~~~~~~~~~~~~~~~~~~

**Microreliëf:**

 * microreliëf
 * talud

 
**Macroreliëf:**

 * macroreliëf
 * steilrand
 * holle weg

steilrand tussen Laag- en Midden-België

**Hydrografische\_Elementen:**

 * beek
 * vallei

 
Kleine Herk, Vilster- of Vilsteegbeek

**Moerassige gronden:**

 
drassige beemden

ELEMENTEN VAN BOUWKUNDIG ERFGOED, NEDERZETTINGEN EN ARCHEOLOGIE
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

**Koeren en hovingen:**

 * tuin

 
ommuurde abdijtuin en boomgaard

**Landbouwkundig erfgoed:**

 * hoeve

 
voormalig neerhof van de abdij

**Kerkelijk erfgoed:**

 * kerk
 * kapel
 * abdij
 * pastorie

 
abdij Mariënlof met kerk en kapel Sint-Jozef, kapel Sint-Anna

 **Andere:**
typische smeedijzeren hekkens aan de ingangen van boomgaarden

ELEMENTEN VAN TRANSPORT EN INFRASTRUCTUUR
~~~~~~~~~~~~~~~~~~~~~~~~~~~~~~~~~~~~~~~~~

**Wegenis:**

 * kerkwegel

 
kerkwegel van abdij naar pastorie en kerk

**Spoorweg:**

 * verlaten spoorweg

ELEMENTEN EN PATRONEN VAN LANDGEBRUIK
~~~~~~~~~~~~~~~~~~~~~~~~~~~~~~~~~~~~~

**Puntvormige elementen:**

 * bomengroep
 * solitaire boom

 
**Lijnvormige elementen:**

 * bomenrij
 * houtkant
 * hagen

**Topografie:**

 * onregelmatig
 * historisch stabiel

 
**Historisch stabiel landgebruik:**

 * permanent grasland

 
grasland onder boomgaarden, vochtige beemden, open akkers op hoger
gelegen delen

**Typische landbouwteelten:**

 * hoogstam

 

OPMERKINGEN EN KNELPUNTEN
~~~~~~~~~~~~~~~~~~~~~~~~~

Landschappelijk drastisch zijn de recente vervanging van
hoogstamboomgaarden door laagstamfruitteelt, gepaard met
schaalvergroting, en de uitbreidende activiteiten van het nabije
veilingcomplex. Een ruilverkaveling is in voorbereiding. De recente
bebouwing levert geen bijdrage tot de landschapswaarden.

--------------

B.landschapswaarden
-------------------

 Wetenschappelijke waarde:
Kerniel is gelegen op de noordoostrand van het massief van Borgloon,
dat zich ruim 30 m verheft boven de schiervlakte ten zuiden van de lijn
Heks, Bommershoven, Jesseren en Piringen. Het landschap is heuvelachtig
en bevindt zich geografisch op het talud tussen Laag- en Midden-België.
De landschapsvormende steilrand valt hier samen met de grens tussen
Droog- en Vochtig Haspengouw en met de overgang van de Zand- naar de
Leemstreek. Dergelijke overgangsgebieden worden gekenmerkt door een
eigen dynamiek en zijn bijgevolg in geografisch opzicht uitermate
belangrijk. De omgeving vertoont een gevarieerde aanwezigheid van een
kalkrijke bodem en van verschillende bodemseries, vallei- en
depressiegronden, plateaugronden, vochtgradienten, enz. De hier
voorkomende hoogstamboomgaarden zijn van belang voor het behoud van oude
en zeldzame fruitvariëteiten (dendrologische waarde).
Historische waarde:
De abdij van Kolen is het oudste van drie kloosters die de Kruisheren
gedurende de 15de eeuw in de Zuidelijke Nederlanden gesticht hebben. In
1822 werden de gebouwen verkocht aan de Eerwaarde Zusters
Cistercienzerinnnen uit Woutersbrakel. Het klooster werd in 1990 tot
abdij verheven aangezien het historisch de voortzetting is van de abdij
van Woutersbrakel. In het landschap zijn de relicten zichtbaar van de
impact van het klooster en de historische continuïteit in het wegen- en
perceleringspatroon, alsook in het bodemgebruik.
Esthetische waarde: Zowel de Kolenberg als de dorpssite van Kerniel
aan de valleirand bieden panoramische uitzichten op het omgevende,
heuvelachtige landbouwgebied tussen Droog en Vochtig Haspengouw. De
asymmetrische vallei van de Kleine Herk met graften op de steilste
helling, het amfitheatervormig dalhoofd, het half-open weidenlandschap
met hoogstamboomgaarden en hagen geven het geheel een uitgesproken hoge
visuele belevingswaarde.
Sociaal-culturele waarde : De hele omgeving is erg attractief voor
zachte recreatie. De Abdij Mariënlof is niet alleen een oase van rust en
groen door zijn idyllische ligging en landelijk kader, maar bovendien
zijn er de gebouwen en een collectie unieke kunstschatten te
bezichtigen.
Ruimtelijk-structurerende waarde:
Enerzijds is de zuidoost-noordwest georiënteerde asymmetrische vallei
van de Kleine Herk sterk landschapsbepalend. Anderzijds is de abdij van
Kolen een structurerende beelddrager met historische impact op het
gebied. In die samenhang komen recentere, landschapsstorende structuren
voor zoals de voormalige spoorweg.

--------------

C.TEKSTUELE Omschrijving
------------------------

 De abdij van Kolen te Kerniel is gelegen in het heuvelachtige
landschap aan de noordoostrand van het massief van Borgloon, dat zich
ruim 30 m verheft boven de ten zuiden van de lijn Heks, Bommershoven
Jesseren en Piringen gelegen schiervlakte. Geografisch bevindt Kerniel
zich ook op het talud tussen Laag - en Midden - België. De steilrand
valt hier samen met de grens tussen Droog- en Vochtig Haspengouw en met
de overgang van de Zand- naar de Leemstreek.. De Kleine Herk, die in
noordelijke richting stroomt, snijdt er een diepe depressie uit. De
omgeving vertoont een gevarieerde aanwezigheid van kalkrijke bodems,
vallei- en depressiegronden, plateaugronden, en van verschillende
bodemseries en vochtgradienten. De Abdij van Kolen, ook Mariënlof
genaamd, is de structurerende beelddrager van het gebied, gelegen op de
westelijke valleirand nabij de bron van de Kleine Herk. De gebouwen
werden reeds in 1947 als monument beschermd. Het is het oudste van drie
kloosters die de Kruisheren van Hoei gedurende de 15de eeuw in de
Zuidelijke Nederlanden gesticht hebben. In 1487 wordt de parochie
Kerniel geïncorporeerd in het klooster en door één van de religieuzen
bediend. Een kerkwegel voert nog steeds van de abdij naar pastorij en
kerk. In 1822 werden de gebouwen verkocht aan de Eerwaarde Zusters
Cistercienzerinnnen uit Woutersbrakel, die er aanvankelijk een
pensionaat en later een lagere school inrichtten. In 1990 werd het
klooster tot abdij verheven aangezien het historisch de voortzetting is
van de abdij van Woutersbrakel. Het huidig, vierkant kloosterpand met de
kerk in de zuidwestelijke vleugel ligt in de zuidhoek van het
rechthoekige, gekasseide erf, aan de overige drie zijden door
hoevegebouwen omringd. Ten westen en zuiden van de abdijgebouwen bevindt
zich een ommuurde nutstuin en boomgaard. Een kruisvormig wegenpatroon
verdeelt de nutstuin in vier rechthoekige percelen, afgeboord met een
buxushaagje. In het verlengde van de hoofdas is in de tuinmuur een kapel
ter ere van St.Jozef gebouwd. De voormalige noordelijke
hoogstamboomgaard t.o.v. de abdij is nu hoofdzakelijk een siertuin, nog
steeds omtuind door een meidoornhaag. De bomen van de oostelijke
boomgaard werden tussen 1923 en 1979 gerooid maar de weidefunctie bleef
behouden. Uit de vergelijking van het historisch kaartmateriaal met de
huidige topografische kaarten blijkt dat het wegen- en
perceleringspatroon alsook het bodemgebruik in dit landschap grotendeels
ongewijzigd gebleven zijn. In de omgeving van de abdij en op de
valleirand van de Vilsterbeek zijn nog weiden met restanten van
hoogstamboomgaarden omhaagd door meidoorn aanwezig. Sterk
landschapsbepalend is de noordwest - zuidoost georiënteerde
asymmetrische vallei van de Kleine Herk met een amfitheatervormig
dalhoofd, een steilere, van graften voorziene zuidwestgerichte en een
zwakkere noordoostgerichte helling. Plaatselijk zijn drassige graslanden
en populierenaanplantingen kenmerkend. Het plateau ten noorden van de
abdij, de zgn. Kolenberg, is nagenoeg volledig in gebruik als akkerland.
Een historische holle weg, parallel met de Kleine Herk, verbindt de
vallei van de Vilsterbeek met de abdij. De holle weg , graften op de
steile zuidwestgerichte helling van de vallei van de Kleine Herk, enkele
hagen of restanten ervan als perceelsbegrenzing, begroeide beekranden en
populierenrijen zijn de landschapsbepalende lineaire elementen. De
Kolenberg maar ook de de dorpssite van Kerniel aan de valleirand bieden
panoramische zichten op het half-open weidenlandschap met een hoge
visuele belevingswaarde. Een van de meest ingrijpende gebeurtenissen in
de omgeving was de aanleg van de spoorweg Tongeren-Sint-Truiden, de
zogenaamde fruitlijn, in 1879. Enerzijds werden zowel de vallei van de
Vilsterbeek als van de Kleine Herk afgesneden van hun bronnen en ging
een visueel - landschappelijke eenheid verloren. Anderzijds breidde door
de aanleg van de spoorlijn het historisch aanwezige boomgaardenareaal
zich verder uit en ontwikkelde de regio zich geleidelijk tot een gebied
met overwegend hoogstamboomgaarden. Omstreeks het midden van de 20ste
eeuw was het landschap praktisch volledig met hoogstamboomgaarden
beplant. Even drastisch is op zijn beurt de recente vervanging van
hoogstamboomgaarden door laagstamfruitteelt, gepaard met de
schaalvergroting in de landbouw en de uitbreiding van de veiling ten
zuiden van de oude spoorweg. De nog voorkomende hoogstamboomgaarden zijn
van belang voor het behoud van oude en zeldzame fruitvariëteiten. Na de
tweede wereldoorlog nam het economisch belang van de spoorverbinding af.
De sporen werden over heel de lijn gedurende de jaren 1970 en 1971
opgebroken. Vanaf 1994 werd op de spoorwegzate een fietsroute aangelegd.
De hele omgeving is erg attractief voor zachte recreatie. De Abdij
Mariënlof is niet alleen een oase van rust en groen door zijn idyllische
ligging en landelijk kader, maar bovendien zijn er de gebouwen en een
collectie unieke kunstschatten te bezichtigen.
