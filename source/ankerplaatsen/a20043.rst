Margijsbos en Kasteel Van Der Vorst
===================================

Anker ID: A20043
----------------

**Landschap**

--------------

A. LANDSCHAPSELEMENTEN EN OPBOUWENDE ONDERDELEN
-----------------------------------------------

--------------

GEOMORFOLOGIE/HYDROGRAFIE
~~~~~~~~~~~~~~~~~~~~~~~~~

**Microreliëf:**

 * microreliëf
 * talud


**Macroreliëf:**

 * macroreliëf
 * heuvel
 * steilrand
 * holle weg

**Hydrografische Elementen:**

 * waterloop
 * rivier
 * vallei



ELEMENTEN VAN BOUWKUNDIG ERFGOED, NEDERZETTINGEN EN ARCHEOLOGIE
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

**Koeren en hovingen:**

 * tuin
 * park


**Kastelen, landgoederen en aanhorigheden:**

 * kasteel
 * muur
 * kasteelgracht


**Bouwkundig erfgoed:**

 * villa


**Landbouwkundig erfgoed:**

 * hoeve
 * schuur
 * stal
 * wagenhuis


**Molens:**

 * watermolen


**Kerkelijk erfgoed:**

 * kapel



ELEMENTEN VAN TRANSPORT EN INFRASTRUCTUUR
~~~~~~~~~~~~~~~~~~~~~~~~~~~~~~~~~~~~~~~~~

**Wegenis:**

 * weg
 * pad



ELEMENTEN EN PATRONEN VAN LANDGEBRUIK
~~~~~~~~~~~~~~~~~~~~~~~~~~~~~~~~~~~~~

**Lijnvormige elementen:**

 * bomenrij

**Kunstmatige waters:**

 * vijver


**Bos:**

 * naald
 * loof



OPMERKINGEN EN KNELPUNTEN
~~~~~~~~~~~~~~~~~~~~~~~~~

Enkele geïsoleerde woningen aan de oostzijde van het gebied.

--------------

B.landschapswaarden
-------------------

Wetenschappelijke waarde:
Het Margijsbos, inclusief de verboste voormalige vijvers van het
kasteel, herbergt interessante vegetaties, ook heideachtige.
Historische waarde:
Het in oorsprong feodale kasteel van Loonbeek met watermolen, is
sinds de 17de eeuw weinig veranderd. Ook de 17de-eeuwse aanleg van het
domein, dat geen classicitische of landschappelijke heraanleg kende, is
nog duidelijk herkenbaar in het systeem van grachten en wallen, soms
onder bos verborgen. Het Margijsbos was ook het decor voor een
dramatische episode uit de Franse revolutie (de dood van 'Charlepoeng').
Esthetische waarde: De site - beekdal met kasteel en beboste helling
 *  is zeer aantrekkelijk.
Sociaal-culturele waarde :
Ruimtelijk-structurerende waarde:


--------------

C.TEKSTUELE Omschrijving
------------------------

Het Margijsbos is gelegen tussen Neerijse en Overijse, ten zuiden van
Loonbeek op de oostelijke flank van de IJsevallei. Een oudere benaming
was Sergijsbos. Het Margijsbos is een historisch bos, het komt reeds
voor op de Ferrariskaaren van het einde van de 18de eeuw. Een aantal
holle wegen en taluds komen in het gebied voor. Het voorheen omgracht en
gedeeltelijk ommuurd kasteeldomein is ingeplant aan de voet van de
zuidoostelijke beboste helling van het IJsedal, in een straatbocht vlak
naast de IJse. Een monumentale poort, uitgespaard in de blinde
buitengevel van het wagenhuis, leidt naar een ruim binnenplein omsloten
door kasteel en bijgebouwen. Het geheel vormt een goed voorbeeld van een
feodale site met kasteen, castrale kapel en watermolen. De klassieke
tweeledige structuur met opperhof en neerhof is nog duidelijk op het
terrein herkenbaar. Een eerste nederzetting wordt in de 13de eeuw
vermeld. Reeds op het einde van de 15de eeuw omvatte het domein ook een
watermolen, een kapel (de huidige Sint-Antoniuskapel), beemden, heide en
bos. Ongeveer de helft van het 200 bunder grote domein werd ingenomen
door "het bos van Loonbeek". In 1500 wordt ridder Jan van der Vorst
eigenaar. In 1579 werden het kasteel, de molen, enkele pachthoven en een
groot deel van het dorp door de Geuzen in brand gestoken. Het
heropgebouwde kasteel onderging in de 18de eeuw meermaals belangrijke
verbouwingen, er werd ook een bakstenen muur rond het kasteel
opgetrokken. De familie Van der Vorst bleef eigenaar tot in het begin
van de 19de eeuw. Nadien werd het kasteel gebruikt als pachthof, delen
werden gesloopt, de kapel werd in 1873 aan de gemeente geschonken, ze
werd vanaf dan parochiekerk. Het totaal verkommerde kasteel en een groot
deel van het domein werd in 1923 aangekocht door de Brusselse
industrieel A. Smits, die het als pachthof verhuurde en voor zichzelf in
het midden van het Margijsbos een ruime villa in Normandische stijl liet
optrekken. De daarop volgende jaren werd het kasteeldomein steeds verder
versnipperd onder diverse eigenaars. Sinds kort heeft het kasteel
opnieuw een residentiële functie. Het is terug met zorg opgeknapt, mét
integratie van nog bestaande oude fragmenten. In tegenstelling tot het
kasteel van Overschie te Neerijse of het kasteel van Huldenberg, bleef
de aanleg rond het kasteel van Loonbeek tijdens de 18de eeuw rudimentair
en in oppervlakte beperkt. Van uitgekiende spiegelvijvers, sterrebossen
en een complex patroon van dreven en vista's was nauwelijks sprake. De
hoofdas van het domein werd gevormd door een ongeveer 700 m lange
rechtgetrokken sectie van de IJse, die eindigt bij de watermolen. De
rivierloop werd bij deze rechttrekking vermoedelijk verplaatst van de
dalweg (de lijn van de laagste punten) maar naar de noordrand van het
dal. Deze operatie - een procédé dat voor het centraal-Brabantse
heuvelland niet zo uitzonderlijk is - was niet alleen molentechnisch
interessant, maar vormde zowel in Huldenberg, Loonbeek als Neerijse het
basisgegeven waarop een min of meer complexe vorm van parkaanleg werd
geënt, dit was echter minder het geval in Loonbeek. De Ferrariskaart
geeft de toestand van het domein weer in optimale vorm. Er waren vier
vijvers op lijn: de huisvijver met twee eilandjes waarop de
kasteelgebouwen zijn gelegen, een kleine rechthoekige vijver, een veel
grotere rechthoekige vijver die bijna de ganse breedte van de
valleibodem in beslag neemt; en een ongeveer 200 m lange smalle, bijna
kanaalvormige vijver. Deze vijvers werden vermoedelijk uitgegraven
tussen 1755 en 1770. Op de 19de eeuwse kaarten worden ze als een
lepelvormige vijver afgebeeld. De oevers van de drie vijvers waren
afgezoomd met een hoogstammige rijbeplanting en tussen de vijvers en de
IJse en evenwijdig met deze laatste, liep vanuit zuidwestelijke richting
een met bomen beplante dreef naar het kasteel toe. Deze dreef,
oorspronkelijk een privé-perceel, wordt in 1853 opgenomen in het
openbaar domein naar aanleiding van de ontdubbeling van de
Sint-Jansbergsesteenweg. Het aanpalende Margijsbos heeft zijn primitief
wegenpatroon behouden: geen ster- of andere geometrische patronen,
lovergangen of andere tekenen van formele aanleg. Het hellingbos wordt
doorkruist door enkele hellingopwaarts kronkelende wegen, op de
19de-eeuwse kadasterkaarten respectievelijk de Keijser straet, de
Kapelledreef, de Molenweg en de sentier de Weert. Nadat in 1856 de
kleine, tweede, vijver uit het kaartbeeld verdwijnt, wordt twee jaar
later ook het perceel van de 'lepelvijver' niet meer als water maar als
'land' omschreven; samen met de dijken rond de vijvers vormt het
voortaan het nieuwe perceel. In 1864 wordt tenslotte ook het
huisvijverperceel niet meer als water maar als weide ingetekend. Daarmee
zijn dan ook de meest opvallende elementen van de historische aanleg
verdwenen of, juister gezegd, verdoezeld, want alleen in de
onmiddellijke omgeving van het kasteel werd de vijver echt gedempt. De
buitenoevers van de huisvijver zijn nog duidelijk zichtbaar in het
reliëf en de begroeiing (rietkragen) en het verdwijnen van de
'lepelvijver' in de 19de eeuw was vermoedelijk het resultaat van een
geleidelijke verlanding. In het microreliëf zijn de oorspronkelijke
oevers nog duidelijk te bespeuren. De 'lepelvijver' zal pas in 1970 uit
het kadastrale beeld verdwijnen. Het uiteinde van de historische
'lepelsteel' werd vermoedelijk benut om bij een in 1975 gebouwde villa
opnieuw een kleine vijver aan te leggen. De rest van de vroegere
lepelvijver is momenteel begroeid met elzenhakhout, hier en daar met
'spaartelgen' op oude stronken van gewone es (met stamomtrekken tot 186
cm). Na de verlanding van de vijver heeft zich een rijk, beekbegeleidend
bostype ontwikkeld, dat onmerkbaar overgaat in de beboste hellingen van
het Margijsbos. Elementen van formele park- of tuinaanleg zijn nog
nauwelijks aanwezig. Op het perceel van de voormalige huisvijver werden
nog restanten opgemerkt van oude meidoorn- of haagbeukhagen. Daarnaast
is er het dreefje bij de toegangspoort van het woongedeelte, bestaande
uit vijf zwaar afgetopte en ingesnoeide zomerlindes met stamomtrekken
tot 211 cm. De sierbeplanting beperkt zich voor de rest tot een jonge
plataan en jonge magnolia. Vermeldenswaardig zijn ten slotte de oude
beuken (met stamomtrekken tot 269 cm) in het bosplantsoen langs de oude
Kapelledreef, aanluitend bij het kasteel.
