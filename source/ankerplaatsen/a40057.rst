Doornzeledries
==============

Anker ID: A40057
----------------

**Landschap**



A. LANDSCHAPSELEMENTEN EN OPBOUWENDE ONDERDELEN
-----------------------------------------------



GEOMORFOLOGIE/HYDROGRAFIE
~~~~~~~~~~~~~~~~~~~~~~~~~

**Microreliëf:**

 * microreliëf


**Hydrografische Elementen:**

 * waterloop
 * beek
 * vallei


Molenvaardeke

ELEMENTEN VAN BOUWKUNDIG ERFGOED, NEDERZETTINGEN EN ARCHEOLOGIE
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

**Koeren en hovingen:**

 * park


**Nederzettingspatronen:**

 * nederzettingspatroon
 * dries
 * plein

Doornzeledries

**Kastelen, landgoederen en aanhorigheden:**

 * kasteel


**Molens:**

 * windmolen


Oude Molen van Doornzele

**Kerkelijk erfgoed:**

 * kerk
 * kapel



ELEMENTEN VAN TRANSPORT EN INFRASTRUCTUUR
~~~~~~~~~~~~~~~~~~~~~~~~~~~~~~~~~~~~~~~~~

**Wegenis:**

 * weg
 * pad



ELEMENTEN EN PATRONEN VAN LANDGEBRUIK
~~~~~~~~~~~~~~~~~~~~~~~~~~~~~~~~~~~~~

**Puntvormige elementen:**

 * bomengroep
 * solitaire boom


**Lijnvormige elementen:**

 * dreef
 * bomenrij

**Kunstmatige waters:**

 * vijver


vijver in kasteelpark

**Topografie:**

 * historisch stabiel


**Historisch stabiel landgebruik:**

 * voormalige communautaire akker



OPMERKINGEN EN KNELPUNTEN
~~~~~~~~~~~~~~~~~~~~~~~~~

Doornzeledries ligt in de schaduw van de Gentse Kanaalzone. De
ruimteverslindende activiteiten rond het kanaal Gent- Terneuzen nemen
steeds meer uitbreiding. Net ten noorden van Doornzeledries wordt een
nieuw havendok aangelegd. Een groot deel van het kasteelpark wordt
daarbij ingenomen. In het park zelf is nu een dierentuin gevestigd. Door
de havenuitbreidingen neemt de druk op Doornzeledries toe. Het is van
belang om het zicht van de dries te bewaren. Daarom is onder andere
herstel van de molensite van belang. Ook het bomenbestand op de dries
dient goed beheerd te worden.



B.landschapswaarden
-------------------


Wetenschappelijke waarde:
~~~~~~~~~~~~~~~~~~~~~~~~~



Historische waarde:
~~~~~~~~~~~~~~~~~~~


Het gehucht Doornzele is één der oudste nederzettingen van Evergem,
en zou etymologisch wijzen op een Frankische hoeve (sala) in een
doornige streek. Bij de cisterciënzerabdij van Doornzele (1234-1796)
groeide een gehucht rond een dries. De omwonenden kregen deze
oppervlakte in gemeenschappelijk vruchtgebruik. Op de dries bestonden
volgens het gewoonterecht twee prerogatieven: het plantrecht en het
weiderecht. In het drieslandschap is dit verschil in bodemgebruik nog
duidelijk visueel waarneembaar. De beplante delen, de percelen met
plantrecht, bevinden zich rond het centrale niet beplante deel van de
dries. Het weide-recht wordt door de omwonenden niet meer gebruikt.
Zowel onder de bomen als op het centrale plein groeit er gras. Uit de
vorm en ligging van de dries blijkt dat het hier een oorspronkelijke
landelijke agglomeratie betreft, gegroeid rond een open ruimte die
gebruikt werd door de errond wonende agrarische gemeenschap. De
voornaamste functie van het 'plein' was deze van verzamelplaats voor het
vee; het werd er gemolken, gedrenkt. De centrale ligging
vergemakkelijkte het afzonderen van het omgevende landschap en het
vergaren van mest. Een goed bewaarde dries mag een zeldzaamheid genoemd
worden daar de meeste bebouwd of verka-veld werden na het
privatiseringsproces van dergelijke 'gemene gronden' in de 18de en de
19de eeuw.

Esthetische waarde:
~~~~~~~~~~~~~~~~~~~

Doornzele is vooral bekend om zijn mooie en zeer
goed bewaarde dries. In de schaduw van de bomen heerst er nog een
landelijke rust. Centraal domineert de Sint-Petrus en Pauluskerk. De
westzijde wordt beheerst door de molenwal met bakstenen molenromp.


Sociaal-culturele waarde:
~~~~~~~~~~~~~~~~~~~~~~~~~




Ruimtelijk-structurerende waarde:
~~~~~~~~~~~~~~~~~~~~~~~~~~~~~~~~~





C.TEKSTUELE Omschrijving
------------------------

De Doornzeledries vormt het centrum van Doornzele, bij Evergem.
Etymologisch zou Doornzele wijzen op een Frankische hoeve (sala) in een
doornige streek. In het charter van 966, waarin koning Lotharius de
bezittingen van de Sint-Baafsabdij erkende, werd Doornzele reeds
vermeld. In 1234 werd te Doornzele een Cisterciënzerinnenabdij
opgericht. Dit vrouwenklooster hield zich onder andere bezig met
landbouw en de vruchtbaarmaking van de streek. Bij het klooster ontstond
een gehucht rond een dries. De omwonenden kregen deze langgerekte strook
van 19 ha in gemeenschappelijk vruchtgebruik van de baljuw van de
Oudburg, namens de graaf van Vlaanderen. Op de dries waren volgens het
gewoonterecht twee oude prerogatieven van kracht: het plant- en het
weiderecht; de aangelanden mochten er, met andere woorden, bomen planten
en dieren laten grazen. In de Franse tijd werd de dries eigendom van de
gemeente, maar de omwonenden bleven het plant- en weiderecht opeisen.
Tot op heden hebben deze oude, maar nooit op schrift gestelde
voorrechten, aanleiding gegeven tot heel wat eigendomsbetwistingen. In
het drieslandschap is het verschil in bodemgebruik nog duidelijk visueel
waarneembaar. De percelen met plantrecht bevinden zich rondom het
centrale, niet beplante deel. Van het weiderecht wordt door de
omwonenden heden geen gebruik meer gemaakt; wel wordt enkele malen per
jaar het gras gemaaid, zowel onder de bomen als op het centrale deel
waar tot voor kort nog regelmatig een kudde schapen graasde. Alhoewel de
omwonenden alleen over plant- en weiderecht beschikten, werden de
aangelanden in 1835 als eigenaar van de percelen met plantrecht
opgenomen in de leggers van het primitief kadaster (dit is de eerste
kadasterkaart van België). In de loop der tijden werd de dries
verschillende malen ontgonnen. Tijdens de hongerjaren 1845-1848 en
gedurende de Tweede Wereldoorlog werden er groenten en aardappelen
geteeld. In historisch landschappelijk opzicht is, naast de nog visuele
herkenbaarheid van het plant- en weiderecht, het feit dat de oppervlakte
nagenoeg ongewijzigd is gebleven, een belangrijk gegeven. Van de meeste
driezen bleef na verloop van tijd immers maar een beperkt deel over en
werd de rest verkaveld of bebouwd. Aan de westelijke toegang is op de
kabinetskaart van de Ferraris in 1775 een windmolen afgebeeld met
ernaast een vijver, vermoedelijk ontstaan door het graven van de
molenberg. Dit molensite wordt op recentere kaarten nagenoeg steeds op
dezelfde wijze voorgesteld. De vijver werd ook gebruikt als drinkpoel
voor het vee. Op de kaart van 1909 zijn ten zuiden van de kerk nog twee
andere poelen ingetekend. Centraal verschijnt de in 1777 gebouwde en in
1832 vergrootte kapel. Het kerkhof was met een gracht omzoomd. In de
periode 1858-1860 werd op de plaats van de kapel de parochiekerk
gebouwd. Een nieuw kerkhof werd aangelegd ten westen van het omgrachte
kerksite. De in de Tweede Wereldoorlog verwoeste kerk werd in 1950
heropgebouwd. De omgevende gracht is inmiddels gedempt. Het toenemend
gemotoriseerd verkeer veroorzaakte anderzijds een snelle uitbreiding van
het wegennet. Een mid-denweg met vijf invalswegen (kaart van 1775)
groeit in de periode 1980-1981 uit tot een bijna onoverzichtelijk
patroon van sluikwegen die de hoofdweg dwars over de dries verbinden met
de weg errond. Het oostelijk uiteinde van de dries moest plaats ruimen
voor de verruimingswerken aan het kanaal Gent-Terneuzen en de ermee
gepaard gaande verlegging van de spoorweg (kaart van 1909). De
randpercelen zijn steeds beplant geweest. Op de meeste kaarten zijn de
aanplantingen voorgesteld als bomen met een regelmatig plantpatroon.
Langsheen de middenweg worden vanaf 1863 op regelmatige afstand bomen
ingetekend. Op de kaart van 1775 staat langs de middenweg ook een
tweerijïge aanplant in driehoeksverband afgebeeld. Vermoedelijk gaat het
hier om geknotte bomen. Op deze kaart is de volledige dries tevens
omzoomd met hagen, dienstig als veekering. Het kasteel op Doornzele
Dries, voorheen het Goed ten Oudevoorde werd in het begin van de 16e
eeuw voor het eerst vermeld en in 1713 werd het als 'huys van plaisance'
vermeld. Het park bevond zich grotendeels op grondgebied Evergem. Op dit
10 ha grote domein staan stallingen, een klein poortgebouw, kasteel,
koetshuizen en er ligt een vijver. Het huidige kasteel dateert uit 1924
en werd op de plaats van een ouder kasteel gebouwd dat sinds 1687
vermeld wordt en gebouwd was op een motte maar in 1918 verwoest werd. De
Doornzelemolen is een stenen graanwindmolen. De oorspronkelijke houten
staakmolen werd in 1414 opgericht en behoorde toe aan de abdij van
Doornzele tot 1598. In 1839 werd hij vervangen door een stenen
windmolen. In 1883-85 werd een stoommachine en later een armgasmotor en
nog later een elektromotor geplaatst. Tijdens een storm in 1948 werd hij
vernield. De houten molenkap werd in 1957 verwijderd. Naast de molen lag
tot voor kort een vijver die ontstaan was door het uitgraven voor de
molenberg. De huidige ruïne van de molenromp is gelegen op een begraasde
molenberg.
