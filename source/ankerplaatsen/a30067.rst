Patersmote Kortrijk
===================

:Ankerplaats ID: A30067


**Landschap**



Omschrijving
------------

Deze ankerplaats ligt ten westen van het centrum van Kortrijk langs de
Leie, ten zuiden van Bissegem (gem. Kortrijk). In het noorden vormt de
Leie de grens van de ankerplaats. De percelen vlakbij de Leie kennen
zeer vochtige bodemcondities en worden als grasland gebruikt. De
knotbomenrijen vormen restanten van het meer gesloten meersenlandschap.
Op de hoger gelegen gronden liggen akker- en weilanden evenals enkele
historische sites. De gebouwen liggen aan de rand van de vallei buiten
het natuurlijk overstromingsgebied. De Patersmote was oorspronkelijk een
buitengoed van de paters Jezuïeten uit de 17e eeuw, maar werd verkocht
na de afschaffing van de orde. Tijdens de 20e eeuw liet de nieuwe
eigenaar het landgoed verbouwen en vergroten waarbij de eigenheid
bewaard bleef. Het gebouw heeft een omwalling en ligt in een goed
onderhouden tuin met vijver en vista’s met kenmerken van de Engelse
landschapsstijl. In het landgoed liggen een moestuin, een boomgaard, een
opvallend prieeltje, een toegangspoort,… Het park heeft een zeer hoge
botanische en dendrologische rijkdom waaronder een belangrijk aandeel
stinsenplanten. Het kasteel van Marke is gebouwd rond de eeuwwisseling
van de 18e en 19e eeuw in laatclassicistische stijl met stijlkenmerken
van de empirestijl en ligt centraal in het park. De kronkelende grenzen
van de beplanting en de grillige waterpartij met eilandje en brug zijn
typisch voor de Engelse landschapsstijl van dit park. De centrale vista
op de Leie werd dicht geplant. Ten noordwesten liggen enkele bijgebouwen
die als woning en bibliotheek dienst doen. Vlakbij ligt een ovale
moestuin die nog volledig ommuurd is. De oostelijke grens van het park
valt samen met de Markebeek die verder in de Leie uitmondt. De toegang
tot het domein is een dreef met in het begin een conciërgewoning en een
kapelletje. Ten oosten van het kasteeldomein ligt de hoeve die erbij
hoorde. Ze bestaat uit enkele losstaande gebouwen die gaaf bewaard zijn.
Vanop de omringende wegen heeft men een open zicht op de
kasteeldomeinen.


Landschapswaarden
-----------------


Wetenschappelijke waarde
~~~~~~~~~~~~~~~~~~~~~~~~

De Leievallei vormt het fysisch kader voor het landgebruik en bepaalt
het voorkomen van bebouwing. Het park bij de Patersmote herbergt een
grote florale en dendrologische soortenrijkdom met stinsenplanten.

Historische waarde:
~~~~~~~~~~~~~~~~~~~

De hoge gaafheid van het bouwkundig erfgoed en de relatie met de
omgeving geven het een meerwaarde. Bovendien vormen de artificiële
tuinen met specifieke aanleg één geheel met de gebouwen. Het historisch
graslandgebruik en de knotbomenrijen vormen restanten van het vroegere
meersenlandschap in de vallei en zij vormen het landschappelijk kader
voor het bouwkundig erfgoed.

Esthetische waarde:
~~~~~~~~~~~~~~~~~~~

Dankzij het open landschap neemt het gave en
historisch waardevol bouwkundig erfgoed een belangrijke plaats in in het
landschap waarbij de parken, tuinen en toegangsdreven de gebouwen
landschappelijk omkaderen. Het verschil in landgebruik maakt de
verschillende bodemgesteldheden duidelijk zichtbaar waarbij het
graslandgebruik de Leie en vallei accentueert, én de ligging van de
beide domeinen de valleirand benadrukt.


Ruimtelijk-structurerende waarde:
~~~~~~~~~~~~~~~~~~~~~~~~~~~~~~~~~

De Leievallei is het structurerend element van het landschap in deze
ankerplaats (de ligging van bebouwing, wegen parallel aan vallei,
graslandgebruik,…).






A. LANDSCHAPSELEMENTEN EN OPBOUWENDE ONDERDELEN
-----------------------------------------------



GEOMORFOLOGIE/HYDROGRAFIE
~~~~~~~~~~~~~~~~~~~~~~~~

**Hydrografische Elementen:**

 * rivier
 * beek
 * vallei


Leie, Markebeek

ELEMENTEN VAN BOUWKUNDIG ERFGOED, NEDERZETTINGEN EN ARCHEOLOGIE
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

**Koeren en hovingen:**

 * tuin
 * park


bij patersmote; park bij kasteel van Marke

**Kastelen, landgoederen en aanhorigheden:**

 * kasteel
 * landgoed
 * muur


landgoed ten oosten kasteeldomein; ommuurde tuin

**Militair erfgoed:**

 * motte


patersmote


ELEMENTEN EN PATRONEN VAN LANDGEBRUIK
~~~~~~~~~~~~~~~~~~~~~~~~~~~~~~~~~~~~~

**Lijnvormige elementen:**

 * dreef
 * bomenrij
 * knotbomenrij

restanten van knotbomenrijen

**Kunstmatige waters:**

 * vijver


bij kasteel, op domein van Patersmote

**Typische landbouwteelten:**

 * hoogstam


**Bos:**

 * loof


park bij domein


OPMERKINGEN EN KNELPUNTEN
~~~~~~~~~~~~~~~~~~~~~~~~

Deze ankerplaats is bijna ingesloten door de bebouwing en
verstedelijking en vormt een belangrijke open ruimte vlakbij het
stadscentrum. De nieuwbouw nabij het bouwkundig erfgoed doet afbreuk aan
de belevingswaarde van de omgeving. Bijkomende bebouwing dient vermeden
te worden en bestaande storende nieuwe bebouwing dient voldoende
gebufferd te worden.



