Poldergebied van Stabroek met overgangszone naar de Kempen
==========================================================

:Ankerplaats ID: A10073




Omschrijving
------------

Het 'Poldergebied van Stabroek met overgangszone naar de Kempen' is
gelegen op grondgebied van de gemeenten Stabroek en Kapellen en behoort
tot de Scheldepolders. De begrenzing van deze ankerplaats wordt gevormd
door de het centrum van Stabroek in het noorden, de Kapelsestraat
(verbinding tussen Woensdrecht (N) en Kapellen in het oosten), de
bewoningskernen van Hoevenen en Kapellen in het zuiden en tot slot de
autoweg A12 Antwerpen-Bergen op Zoom in het westen. Oorspronkelijk
behoorde dit eertijds moerassige gebied tot het land van Breda en vormde
vanaf ca. 1192 een leen van de hertog van Brabant. Het ontstaan van het
huidige polderlandschap in en om Stabroek gaat terug tot de 13de eeuw,
toen Gillis van Attenhoeven begon met de inpoldering van de streek, die
toen 'Attenhoeven' en later 'Ettenhove' werd genoemd. Na aanleg van 's
Hertogendijk in de 13de eeuw werden de polder van Ettenhoven gescheiden
van die Lillo, evenals de twee toen reeds bestaande nederzettingen. Ten
gevolge van dijkdoorbraken, reeds vroeg in de geschiedenis van dit
poldergebied, werden de nederzettingen van het huidige Hoevenen en
Stabroek naar de hogere gronden verwezen. Tijdens de 80-jarige oorlog
(1568-1648) werden de polders onder water gezet en werd de 's
Hertogendijk voorzien van 2 schansen. Met het herstel van de dijken werd
slechts gestart in 1614. In de strijd tussen de Noordelijke en
Zuidelijke Nederlanden werd na 1622 het gebied opnieuw onder water
gezet; waarna met de Vrede van Munster in 1648 de dijken opnieuw werden
hersteld. Na zware dijkbreuken, alsook omtrent 1830 en tijdens de Tweede
Wereldoorlog kwamen de polders nog verschillende malen -al dan niet
opzettelijk- onder water te staan. Vandaag betreft dit gebied nog een
traditioneel polderlandschap, waarbinnen de 's Hertogendijk een
waardevol historisch relict vormt. Hoevenen en Stabroek betreffen nog
steeds poldergemeenten, waarvan het bebouwde gebied op een zandrug is
gelegen, doch hebben door uitbreiding hun typische karakter deels
verloren. Hoewel niet geldend voor de volledige ankerplaats, kan op
basis van de gegevens van de historische kaarten van Ferraris (1777),
Vandermaelen (1854) en het MGI (1909), worden gesteld dat de
landschapsstructuur en topografie van een aanzienlijk deel van dit
gebied doorheen de geschiedenis stabiel is gebleven. Deze ankerplaats is
ook betrekkelijk rijk aan bouwkundig erfgoed. Zeker te vermelden is de
voormalige parochiekerk O.L.-Vrouw Geboorte, een pseudo-basiliek, die
waarschijnlijk teruggaat tot de 15de eeuw, met een kern uit de 13de
eeuw. Bijhorend is er een omheind en ommuurd kerkhof. Ter hoogte van
Ettenhove staat een 19 de eeuwse 'ast' - eertijds gebruikt voor het
drogen van veldvruchten en cichoreiwortels- bij een hoeve uit de eerste
helft van de 20ste eeuw. In het oosten van de ankerplaats vinden we
enkele mooie villa's en landhuizen zoals het 'Irishof' en 'Heidehof' die
teruggaan tot het einde van de 18de of begin van de 19de eeuw. En dan is
er nog het eclectisch kasteeltje met neo-Vlaamse renaissance-elementen
'Starrenhof', dat werd gebouwd in 1881. Sinds 1930 is het in gebruik als
klooster van de broeders van Scheppers. Het wordt omgeven door een mooi
beboomd park met bakstenen afsluitmuur met hekken en torentjes. Dit
poldergebied van Stabroek is gelegen op de overgang van Polders naar
Kempen en is daarmee onderdeel van een belangrijke gradiënt. De grote
variatie in bodemstructuur, een belangrijk hoogteverschil en het contact
tussen het zure, Kempische hooglandwater en het kalkrijke polderwater
geven het gebied een apart karakter. Aansluitend op andere
poldergebieden in de Scheldevallei, vertegenwoordigen de polders van
Stabroek een belangrijke functie als broed- en overwinteringgebied voor
talrijke vogelsoorten. Als traditioneel poldergebied, arm aan kleine
landschapselementen maar rijk aan historische relicten zoals de 's
Hertogendijk en enkele oude hoeven en landhuizen, vertegenwoordigt deze
omgeving van Stabroek een aanzienlijke esthetische waarde. De openheid
van dit gebied biedt bovendien ruimte voor prachtige vergezichten. Zeer
typerend voor de ligging van deze 'overgangspolders' is dat men over een
relatief korte afstand de overgang van Polders naar Kempen kan ervaren.
Deze overgang komt duidelijk tot uiting in de perceelsstructuur: in het
eigenlijke poldergebied zijn de percelen blokvormig, terwijl op de
overgang naar de Kempen (gedeelte op gemeente Kapellen) de percelering
eerder langwerpig is. Hoewel de omgevende haveninfrastructuur als
storend kan worden ervaren, is zij karakteristiek voor dit stukje
Scheldevallei en vormt ze vaak opvallende bakens in het landschap. In
het noordoosten aansluitend op de Antitankgracht met de Schans van
Smoutakker, is dit poldergebied in en om Stabroek deel van een cluster
van waardevolle landschappen in het noordwesten van de provincie
Antwerpen. Knelpunten in dit landschap zijn de wegeninfrastructuur en
bijhorende storende lintbebouwing. De centraal in de ankerplaats
gelegen, sterk bebouwde as tussen Stabroek en Hoevenen wordt aanzien als
een onherstelbare landschapswonde. Om de waarden van dit stukje
Scheldevallei in het noorden van Antwerpen te behouden, dient een
verdere negatieve, antropogene invloed te worden vermeden.



Landschapswaarden
-----------------


Wetenschappelijke waarde:
~~~~~~~~~~~~~~~~~~~~~~~~~

Dit poldergebied van Stabroek is gelegen op de overgang van Polders
naar Kempen en is daarmee onderdeel van een belangrijke gradiënt. De
grote variatie in bodemstructuur, een belangrijk hoogteverschil en het
contact tussen het zure, Kempische hooglandwater en het kalkrijke
polderwater geven het gebied een apart karakter. Aansluitend op andere
poldergebieden in de Scheldevallei, vertegenwoordigen de polders van
Stabroek een belangrijke functie als broed- en overwinteringgebied voor
talrijke vogelsoorten.

Historische waarde:
~~~~~~~~~~~~~~~~~~~


Het ontstaan van dit polderlandschap in en om Stabroek gaat terug tot
de 13de eeuw, toen Gillis van Attenhoeven begon met de inpoldering van
de streek, die dan 'Attenhoeven' en later 'Ettenhove' werd genoemd. Met
de later aanleg, wel eveneens in de 13de eeuw, van de 's Hertogendijk
werden de polders van Lillo en Ettenhoven van elkaar gescheiden. Tot op
vandaag is de 's Hertogendijk een waardevol historisch relict in dit
poldergebied. Hoewel niet geldend voor de volledige ankerplaats, kan een
aanzienlijk deel van de landschapsstructuur en topografie als historisch
stabiel worden beschouwd. Daarnaast is deze ankerplaats ook betrekkelijk
rijk aan bouwkundig erfgoed. Zeker te vermelden is de voormalige
parochiekerk O.L.-Vrouw Geboorte, een pseudo-basiliek, die
waarschijnlijk teruggaat tot de 15de eeuw, met een kern uit de 13de
eeuw. Bijhorend is er een omheind en ommuurd kerkhof. Ter hoogte van
Ettenhove staat een 19 de eeuwse 'ast' bij een hoeve uit de eerste helft
van de 20ste eeuw. In het oosten van de ankerplaats staan enkele mooie
villa's en landhuizen (Irishof, Hof ter vijvers, e.d.), alsook het
eclectisch kasteeltje 'Starrenhof', die allen teruggaan tot het einde
van de 18de of begin van de 19de eeuw.

Esthetische waarde:
~~~~~~~~~~~~~~~~~~~

Als traditioneel poldergebied, rijk aan
historische relicten zoals de 's Hertogendijk en enkele oude hoeven en
landhuizen, vertegenwoordigt deze omgeving van Stabroek een aanzienlijke
esthetische waarde. De openheid van dit gebied biedt bovendien ruimte
voor prachtige vergezichten. Hoewel de omgevende haveninfrastructuur als
storend kan worden ervaren, is zij zeer typerend voor dit stukje
Scheldevallei en vormt ze vaak opvallende bakens in het landschap.


Ruimtelijk-structurerende waarde:
~~~~~~~~~~~~~~~~~~~~~~~~~~~~~~~~~

Deze ankerplaats betreft een traditioneel polderlandschap, arm aan
kleine landschapselementen, maar rijk aan weidse zichten. Een opvallend
elementen of baken in het landschap is de 's Hertogendijk. Zeer typerend
voor de ligging van deze 'overgangspolders' is dat men over een relatief
korte afstand de overgang van Polders naar Kempen kan ervaren. Deze
overgang komt duidelijk tot uiting in de perceelsstructuur: in het
eigenlijke poldergebied zijn de percelen blokvormig, terwijl op de
overgang naar de Kempen (gedeelte op gemeente Kapellen) de percelering
eerder langwerpig is. In het noordoosten aansluitend op de
Antitankgracht met de Schans van Smoutakker, is dit poldergebied in en
om Stabroek deel van een cluster van waardevolle landschappen in het
noordwesten van de provincie Antwerpen.



A. LANDSCHAPSELEMENTEN EN OPBOUWENDE ONDERDELEN
-----------------------------------------------



GEOMORFOLOGIE/HYDROGRAFIE
~~~~~~~~~~~~~~~~~~~~~~~~~

**Microreliëf:**

 * microreliëf
 * talud


**Hydrografische Elementen:**

 * waterloop
 * beek


Ettenhovense Beek, 's Hertogendijkse Beek, Rode Beek, St.-Jacobsloop

ELEMENTEN VAN BOUWKUNDIG ERFGOED, NEDERZETTINGEN EN ARCHEOLOGIE
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

**Koeren en hovingen:**

 * park


kasteelpark

**Kastelen, landgoederen en aanhorigheden:**

 * kasteel
 * toren
 * muur


'Starrenhof'

**Bouwkundig erfgoed:**

 * huis
 * villa


'Irishof', landhuis

**Landbouwkundig erfgoed:**

 * hoeve


**Kerkelijk erfgoed:**

 * kerk
 * kapel


Voormalige parochiekerk O.L.-Vrouw Geboorte

 **Andere:**
ast, kerkhof

ELEMENTEN VAN TRANSPORT EN INFRASTRUCTUUR
~~~~~~~~~~~~~~~~~~~~~~~~~~~~~~~~~~~~~~~~~

**Wegenis:**

 * weg


's Hertogendijk: aarden weg

**Waterbouwkundige infrastructuur:**

 * dijk
 * grachtenstelsel


's Hertogendijk

ELEMENTEN EN PATRONEN VAN LANDGEBRUIK
~~~~~~~~~~~~~~~~~~~~~~~~~~~~~~~~~~~~~

**Puntvormige elementen:**

 * bomengroep


**Lijnvormige elementen:**

 * bomenrij

**Kunstmatige waters:**

 * vijver


**Topografie:**

 * repelvormig
 * historisch stabiel


**Bos:**

 * loof
 * hooghout


**Bijzondere waterhuishouding:**

 * polder



OPMERKINGEN EN KNELPUNTEN
~~~~~~~~~~~~~~~~~~~~~~~~~

Knelpunten in dit landschap zijn de wegeninfrastructuur en bijhorende
storende lintbebouwing. De centraal in de ankerplaats gelegen, sterk
bebouwde as tussen Stabroek en Hoevenen wordt aanzien als een
onherstelbare landschapswonde.
