Domein Blommerschot en Beulkbeemden
===================================

:Ankerplaats ID: A10042




C.TEKSTUELE Omschrijving
------------------------

De ankerplaats 'Domein Blommerschot en Beulkbeemden' is gelegen in de
Antwerpse Noorderkempen op grondgebied van de gemeenten Malle,
Vorselaar, Zandhoven en Lille. De begrenzing wordt gevormd door de
autostrade E34 Antwerpen-Eindhoven in het zuiden, de Pulsebaan, de
bewoning van Wechelderzande en de Molenbeek in het oosten, Salphen en de
noordgrens van het vliegveld in het noorden en de bewoning van het
gehucht Eindhoeven (Zoersel) in het westen.Deze ankerplaats betreft een
centraal gelegen bosgebied dat zowel langs oost- als west wordt omsloten
door een kleinschalig valleilandschap. De eerste vermelding van
Blommerschot -toen een groot Riddergoed- dateert uit 1432. Bij Ferraris
(1777) wordt de ankerplaats vermeld als 'Blomschot' en gedomineerd door
heide, met langs de grenzen enkele percelen loof- of sparrenbos en in
het noorden natte weilanden. Opvallend is de uitgestrekte
ZW-NO-georiënteerde dreef naar Wechelderzande. Bij Vandermaelen (1854)
bijna een eeuw later- is het bos uitgebreider en zijn er meer
ontginningswegen in de heide aangelegd. In het begin van de 20ste eeuw
(cf. MGI, 1909) is de heide bijna volledig omgezet naar bos. De huidig
bosstructuur is nog gaaf en herkenbaar in vergelijking met de situatie
op deze historische kaart. De monumentale dreef is nog steeds aanwezig
en het valleigebied wordt gekenmerkt door een gesloten karakter met een
kleinschalige perceelsstructuur. Het landgoed 'Heiligenaert' gaat in
oorsprong terug tot 1846, maar werd ondertussen wel sterk verbouwd. De
kapel van O.-L.-Vrouw van Lourdes werd opgericht in 1900. In het
zuidwesten was er eertijds een calvarie, nu vinden we er echter enkel
het opvallende 'Kruis van Blommerschot'. De centraal gelegen
landbouwenclave van Blommerschot heeft door de aanwezigheid van
graasweiden met alleenstaande bomen en omzoomd met eikendreven en de
verspreide landelijke bebouwing een parkachtig karakter. Hierdoor vormt
het een mooie afwisseling met de omliggende boscomplexen. Opvallend in
het landschap is het militair vliegveld, een langwerpige, open zone,
omsloten door grote boscomplexen. Met de aanleg van het vliegveld in
1953 werd het eeuwenoude wegenpatroon verstoord en verdween een
behoorlijke oppervlakte heidegebied. Door de verscheidenheid in reliëf
en vochtigheidsgraad van de bodem, treffen we in dit gebied -met
beekvalleien, stuifduinen, vennen, bossen en heide- een grote
verscheidenheid aan biotooptypen aan, wat gepaard gaat met een rijke
plantengroei. Het vliegveld en omgeving vormt een uiterst waardevol
gebied voor broedvogels en ligt bovendien op een belangrijke
vogeltrekroute. Grenzend aan de landschappen 'Het Zalfens gebroekt' en
''s Herenbos-Heihuizen', vormt deze ankerplaats een onderdeel van een
uitgestrekte en landschappelijk waardevolle open ruimte tussen
Oostmalle, Zoersel en Wechelderzande.



B.landschapswaarden
-------------------


Wetenschappelijke waarde:
~~~~~~~~~~~~~~~~~~~~~~~~~

Door de verscheidenheid in reliëf en vochtigheidsgraad van de bodem
treffen we in dit gebied -met beekvalleien, stuifduinen, vennen, bossen
en heide- een grote verscheidenheid aan biotooptypen aan, wat gepaard
gaat met een rijke plantengroei. Het vliegveld en omgeving vormt een
uiterst waardevol gebied voor broedvogels en ligt bovendien op een
belangrijke vogeltrekroute.

Historische waarde:
~~~~~~~~~~~~~~~~~~~


De eerste vermelding van Blommerschot -toen een groot Riddergoed-
dateert uit 1432. De huidige bosstructuur van Blommerschot is gaaf en
herkenbaar in vergelijking tot de historische kaarten van het MGI
(1909). De nog steeds aanwezige en centraal gelegen monumentale dreef is
echter reeds herkenbaar op de kaart van Ferraris uit 1777. Het landgoed
'Heiligenaert' gaat in oorsprong terug tot 1846, maar werd ondertussen
wel sterk verbouwd. De kapel van O.-L.-Vrouw van Lourdes werd opgericht
in 1900.

Esthetische waarde:
~~~~~~~~~~~~~~~~~~~

Het landschap van Blommerschot en Beulkbeemden is
zeer divers in opbouw en structuur met een afwisseling van kleinschalige
landbouw in de beekvalleien, stuifduinen, heide en bossen. De
verschijningsvorm van het landschap, aangevuld met de landelijke
bebouwing en klein historisch erfgoed resulteert in een esthetisch
aantrekkelijk en daarmee waardevol geheel.


Ruimtelijk-structurerende waarde:
~~~~~~~~~~~~~~~~~~~~~~~~~~~~~~~~~

Deze ankerplaats betreft een centraal gelegen bosgebied dat zowel
langs oost- als west wordt omsloten door een kleinschalig
valleilandschap. De open plekken ter hoogte van de landbouwenclave
vormen een mooie afwisseling temidden van de dichte bosstructuur.
Grenzend aan de landschappen 'Het Zalfens gebroekt' en ''s
Herenbos-Heihuizen', vormt deze ankerplaats een onderdeel van een
uitgestrekte en landschappelijk waardevolle open ruimte tussen
Oostmalle, Zoersel en Wechelderzande.



A. LANDSCHAPSELEMENTEN EN OPBOUWENDE ONDERDELEN
-----------------------------------------------



GEOMORFOLOGIE/HYDROGRAFIE
~~~~~~~~~~~~~~~~~~~~~~~~~

**Microreliëf:**

 * microreliëf


**Macroreliëf:**

 * landduin

**Hydrografische Elementen:**

 * waterloop
 * beek
 * vallei


Molenbeek, Visbeek, Vlimmerse Loop

ELEMENTEN VAN BOUWKUNDIG ERFGOED, NEDERZETTINGEN EN ARCHEOLOGIE
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

**Nederzettingspatronen:**

 * gehucht

Blommerschot

**Kastelen, landgoederen en aanhorigheden:**

 * landgoed


'Heiligenaert'

**Kerkelijk erfgoed:**

 * kapel


Kapel van O.-L.-Vrouw van Lourdes

ELEMENTEN VAN TRANSPORT EN INFRASTRUCTUUR
~~~~~~~~~~~~~~~~~~~~~~~~~~~~~~~~~~~~~~~~~

 **Andere:**
militair vliegveld

ELEMENTEN EN PATRONEN VAN LANDGEBRUIK
~~~~~~~~~~~~~~~~~~~~~~~~~~~~~~~~~~~~~

**Puntvormige elementen:**

 * bomengroep
 * solitaire boom


**Lijnvormige elementen:**

 * dreef
 * bomenrij
 * houtkant
 * perceelsrandbegroeiing

**Kunstmatige waters:**

 * vijver


**Topografie:**

 * onregelmatig


**Historisch stabiel landgebruik:**

 * heide


heiderelicten

**Bos:**

 * naald
 * loof
 * broek
 * struweel



OPMERKINGEN EN KNELPUNTEN
~~~~~~~~~~~~~~~~~~~~~~~~~

Met de aanleg van het militair vliegveld in 1953 werd het eeuwenoude
wegenpatroon verstoord en verdween een behoorlijke oppervlakte
heidegebied. De E34 Antwerpen-Eindhoven, die de zuidelijke grens van de
ankerplaats vormt, betekent een harde en definitieve opsplitsing van het
valleigebied van de Vlimmerse Beek. Ook te vermelden knelpunten zijn de
zuidelijk gelegen waterplas, een getuige van de aanleg van de E34 en de
aanwezigheid van weekendverblijven en visvijvers.
