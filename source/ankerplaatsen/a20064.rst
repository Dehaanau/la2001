Meigemheide, Gasthuisbos en Begijnenbos
=======================================

:Ankerplaats ID: A20064




Omschrijving
------------

Het omschreven gebied ligt ten oosten van Halle, op het grondgebied
van de fusiegemeente Beersel, met de deelgemeenten Alsemberg, Dworp en
Beersel. Het is een zone met enorme variaties: drassige gebieden,
valleigebieden, boomgaarden, brongebieden, holle wegen, kleine
landschapselementen en taluds, het gebied is tevens van groot belang
voor fauna en flora. Het landschap is gefragmenteerd door de
perceelsrandbegroeiing langsheen de akkers en weiden, boomgaarden en
percelen bos. De perceelsvormen en het wegennet wijzigden nagenoeg niet
sinds het einde van de 18de eeuw. Wel kwam er de laatste 50 jaar heel
wat verspreide bewoning bij waardoor het landschap een niet echt gave
indruk geeft. Het gehele gebied bestaat uit een sterk versneden plateau
dat naast de talrijke beboste arealen heel wat gecompartimenteerde
landbouwgebieden heeft. Ook zijn er plaatsen met wijdse zichten op o.m.
de Zenne en Halle. De compartimentering gebeurt hoofdzakelijk door
houtkanten en bomenrijen. De diep ingesneden valleien herbergen bronnen
en moerasbosjes. In het gebied heeft men al heel wat archeologische
vondsten gedaan: neolithisch en Romeins. Het Brabants Ardennenlandschap
in het zuidoosten van het gebied wijkt bodemkundig sterk af van de
normale Leemstreek: het kwartair leemdek is er doorgaans zeer dun, zodat
zandlemig of zandig tertiar materiaal over een grote oppervlakte ondiep
voorkomen of aan het oppervlak liggen. De steile hellingen zijn meestal
bebost, gedeeltelijk met naaldhout of liggen onder weiland. Sommige
heuveltoppen zijn lang braak gebleven zoals Meigemheide en Solheide, de
schrale milieus hebben soms een heideachtige vegetatie. In het
noordelijk deel, ter hoogte van Linkebeek ligt het Dwersbos met taluds
en holle wegen. De omgeving van het Dwersbos werd in de tweede helft van
de 19de eeuw gewijzigd door de aanleg van het kasteelpark en de bouw van
een eclectisch kasteel (ca. 1860-1870), gelegen in een ommuurd domein.
Het open landschap ten zuiden van het Dwersbos is vrij intakt gebleven.
Het park van het Dwersboskasteel is een klassiek voorbeeld van een
Engelse landschapstuin met verschillende vista's. De kasteelhoeve of
Dwersboshoeve is een gesloten hoeve met gebouwen uit de 18de en 19de
eeuw. Ten zuiden van het domein ligt de Sint-Agneskapel. Ter hoogte van
het Gasthuisbos, dat veel naaldhout bevat, ligt het Brugmanninstituut,
een verzorgingsinstelling. Ten westen hiervan ligt Meigemheide met de
Kesterbeek en een gebied genaamd 'Dikke Mier'. In de omgeving liggen
talrijke grote hoeven, waaronder de hoeve Paddenborre en het Hof ten
Hongarije. Kenmerken zijn hier de zogenaamde familiegehuchten, gegroeid
telkens uit één familie. Nog meer zuidelijker liggen Begijnenbos en
Elsemheide. In deze omgeving liggen meerdere bronnen en de
Termeulenbeek. De vallei van de Molenbeek of Meerbeek, gelegen in Dworp
en Alsemberg, heeft een belangrijke vallei uitgeschuurd, op de steile
noordhelling ontspringen bronnen. Geologisch gezien komt aan de zuidrand
de primaire Cambrische sokkel hier en daar aan de oppervlakte onde de
vorm van rotspartijen. Deze vallei kende een sterke industriële
ontwikkelingen ondermeer inzake brouwerijen en kartonproduktie. Hierbij
dient vooral verwezen te worden naar de voormalige kartonfabriek
Herisemmolen te Alsemberg, waarvan de oorsprong teruggaat tot in 1551.
De huidige gebouwen dateren uit de 18de- en 19de eeuw. Ze werden
prachtige gerestaureerd, tesamen met het volledige machinepark,
waaronder een nog werkende stoommachine, en vormen heden één van de
belangrijkste sites inzake industrieel erfgoed in ons land. 



Landschapswaarden
-----------------


Wetenschappelijke waarde
~~~~~~~~~~~~~~~~~~~~~~~~


Op verschillende plaatsen, vooral rond de Cluts, komen bosvegetaties
voor met zeer zeldzame soorten.

Historische waarde
~~~~~~~~~~~~~~~~~~


Het landschap is gefragmenteerd door de perceelsrandbegroeiing
langsheen de akkers en weiden, boomgaarden en percelen bos. De
perceelsvormen en het wegennet wijzigden nagenoeg niet, met
uiztzondering van het kasteeldomein Dwersbos. Wel kwam er de laatste 50
jaar heel wat verspreide bewoning bij waardoor het landschap een niet
echt gave indruk geeft. Het park van het Dwersboskasteel is een klassiek
voorbeeld van een late landschappelijke aanleg met verschillende
vista's.

Esthetische waarde
~~~~~~~~~~~~~~~~~~

Het gehele gebied bestaat uit een sterk versneden
plateau dat naast de talrijke beboste arealen heel wat
gecompartimenteerde landbouwgebieden heeft. Ook zijn er plaatsen met
weidse zichten op o.m. de skyline de Zenne en Halle.



Landschapselementen en opbouwende onderdelen
--------------------------------------------



Geomorfologie/hydrografie
~~~~~~~~~~~~~~~~~~~~~~~~~


**Microreliëf:**

 * microreliëf
 * talud


**Macroreliëf:**

 * macroreliëf
 * heuvel
 * markante terreinovergang
 * holle weg

**Hydrografische Elementen:**

 * waterloop
 * beek
 * vallei


**Moerassige gronden:**

 * moeras


**Geologie:**

 * ontsluitingen



Elementen van bouwkundig erfgoed, nederzettingen en archeologie
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

**Koeren en hovingen:**

 * park


**Nederzettingspatronen:**

 * nederzettingspatroon

**Kastelen, landgoederen en aanhorigheden:**

 * kasteel
 * muur


**Landbouwkundig erfgoed:**

 * hoeve
 * schuur
 * stal
 * wagenhuis


**Molens:**

 * watermolen


**Kerkelijk erfgoed:**

 * kapel


**Archeologische elementen:**
neolithische en Romeinse vondsten

Elementen van transport en infrastructuur
~~~~~~~~~~~~~~~~~~~~~~~~~~~~~~~~~~~~~~~~~

**Wegenis:**

 * weg
 * pad



Elementen en patronen van landgebruik
~~~~~~~~~~~~~~~~~~~~~~~~~~~~~~~~~~~~~

**Puntvormige elementen:**

 * bomengroep


**Lijnvormige elementen:**

 * bomenrij
 * houtkant
 * perceelsrandbegroeiing

**Kunstmatige waters:**

 * vijver


**Bos:**

 * naald
 * loof
 * broek



Opmerkingen en knelpunten
~~~~~~~~~~~~~~~~~~~~~~~~~


Talrijke grote hoeven, verspreide bebouwing ondermeer in de nabijheid
van het Brugmanninstituut, in de omgeving van Meigemheide en Dworp.
