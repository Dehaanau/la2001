Vloetemveld
===========

:Ankerplaats ID: A30016




A.TEKSTUELE Omschrijving
------------

Deze ankerplaats ligt ten zuidwesten van de dorpskern van Snellegem
(gem. Jabbeke) en loopt verder in de gemeente Zedelgem. In het westen
wordt ze begrensd door de weg Aartrijke-Jabbeke, in het noorden door de
weg waarlangs Snellegem zich heeft ontwikkeld en in het oosten en zuiden
voornamelijk door de landbouwpercelen grenzend aan het bos de grens. Ze
ligt in een oude veldzone wat te wijten is aan de bodemgesteldheid. De
tertiaire Eocene laag van de formatie van Gent ligt hier dicht tegen de
oppervlakte (gemiddeld 1m diep). Ze bestaat uit zand met af en toe een
kleilaagje en zandstenen ertussen. Boven deze tertiaire zandlaag ligt
Pleistoceen dekzand. Uit de hogere omgeving vloeit grond- en
oppervlaktewater naar het Vloetemveld wat resulteert in matig tot zeer
natte gronden. Omdat zand moeilijk voedingsstoffen kan vasthouden, zijn
deze natte gronden ook arm aan voedingsstoffen. Deze bodemgesteldheid
bepaalt nog steeds grosso modo het landschap. Tijdens de middeleeuwen
was dit een veldzone, met stukken heide en veldvijvers, die omgeven werd
door een boszone. Tijdens de 19e eeuw heeft men deze marginale gronden
van heide en vijvers bebost met loof- en naaldbomen, terwijl de
bosgordel in cultuur gebracht werd. We onderscheiden het centrale
bosgebied en het omliggende landbouwland. Het bos bevindt zich op de
armste en natste gronden van het gebied, maar vormt geen aaneengesloten
bos. Tussen de bossen liggen nog enkele vijvers die evenwel niet
overeenstemmen met de veldvijvers volgens de kabinetskaart van de
Ferraris. Sinds WOI is het gebied eerst door de Duitsers en later door
de Belgen, als munitiedepot gebruikt waarbij een spoorwegnet, wegennet,
vijvers en gebouwen zijn aangelegd. Men heeft ook schutsdammen (zgn.
merloenen) aangelegd uit militaire overwegingen ter afscherming van de
munitiedepots. Tussen de gebouwen treft men percelen middelhout (naald-
en loofhout), struweel en grasland aan met een verschillend beheer.
Bepaalde percelen dienen immers uit brandveiligheidsoverwegingen open
gehouden te worden en worden periodisch gemaaid en/of gekapt. De bossen
buiten militair domein bestaan veeleer uit hooghout. Door dit beheer,
door de natuurlijke hoge waterstand en door de afwezigheid van bemesting
komen nog steeds waardevolle en zeldzame heide- en pioniersvegetatie
voor die getuigen van het voormalige veldgebied. Rond het militair
domein ligt een gracht. In de noordoostelijke uitloper van het bos ligt
nog een vijverdam: dit talud zorgde voor de afdamming van het water en
gaf het ontstaan aan een veldvijver ten zuiden ervan. Vlakbij ligt ook
de hoeve Vloetem (zie verder). De bospercelen die geen militiar domein
vormen, hebben af en toe dreven tussen de percelen of als toegangsweg
tot het bos. Rond het bos ligt landbouwland die naar percelering en
perceelsrandbegroeiing geen geheel vormt. Weiland is het overheersende
bodemgebruik door de relatief hoge grondwaterstand. De percelen in het
noorden en vooral noordoosten zijn klein, worden soms omgeven door
grachten, en kennen soms nog zeer gave perceelsrandbegroeiing van
knotbomen en opgaande bomenrijen. De zuidelijke percelen zijn veel
groter, kennen veel minder perceelsrandbegroeiing en liggen meer onder
akkerland. De onderlinge verschillen zijn te wijten aan een verschil in
ouderdom als landbouwland; het noordelijke en noordoostelijke deel is
een oud ontginningsgebied dat veel vroeger dan het zuidelijke deel als
landbouwland gebruikt werd. Naast de wegen in het militair domein kent
deze ankerplaats veel zand- en aardewegen die de esthetische waarde van
het landschap vergroten. In het landbouwland rond het bos liggen
verspreid enkele hoeves gelinkt aan de ontginning van deze gronden in de
19e eeuw. In het noordoosten vlakbij de Vijverdam ligt de middeleeuwse
hofstede Vloetem met nog een gedeelte van de walgracht. De gebouwen zijn
minder waardevol en niet meer authentiek. Typische ontginningshoeves
zijn hoeve Hildaghem (Ter Vraghe) en hoeve Noortweghe die beiden goed
bewaard zijn. In het gebied zijn talrijke Neolithische vondsten gedaan. 



Landschapswaarden
-----------------


Wetenschappelijke waarde
~~~~~~~~~~~~~~~~~~~~~~~~

Heidevegetatie werd dankzij zeer diverse beheersmaatregelen goed
bewaard en soms zeer zeldzame soorten. Ook de natuurlijke condities van
arme zandgrond en lokaal kwelwater zorgen voor unieke biotopen.

Historische waarde:
~~~~~~~~~~~~~~~~~~~


Vroeger veldgebied dat nu bebost is en waar nog heidevegetatie
overblijft. Rond dit bosgebied liggen landbouwgronden die tijdens
verschillende periodes ontgonnen werden wat zich ook in landschappelijke
verschillen vertaalt.

Esthetische waarde:
~~~~~~~~~~~~~~~~~~~

Zicht op de rand van het grote boscomplex met
dreven. De dreven delen de omgevende ruimte in kleinere ruimtes
(compartimenten) op. De soms gave perceelsrandbegroeiing rond weilanden
zorgt voor een hogere herkenbaarheid en meerwaarde.

Ruimtelijk-structurerende waarde:
~~~~~~~~~~~~~~~~~~~~~~~~~~~~~~~~~

Het centrale boscomplex vormt een opvallende structuur die zeer
bepalend is voor de zichten.



C.LANDSCHAPSELEMENTEN EN OPBOUWENDE ONDERDELEN
-----------------------------------------------



GEOMORFOLOGIE/HYDROGRAFIE
~~~~~~~~~~~~~~~~~~~~~~~~

**Microreliëf:**

 * microreliëf
 * talud


vijverdam in noordoosten van ankerplaats

**Moerassige gronden:**

 * ven


**Geologie:**


vochtige gronden (laag gelegen)

ELEMENTEN VAN BOUWKUNDIG ERFGOED, NEDERZETTINGEN EN ARCHEOLOGIE
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

**Landbouwkundig erfgoed:**

 * hoeve


hofstede Vloethem, Hoeve Hildaghem (Ter Vraghe), hoeve Noortweghe

ELEMENTEN VAN TRANSPORT EN INFRASTRUCTUUR
~~~~~~~~~~~~~~~~~~~~~~~~~~~~~~~~~~~~~~~~~

**Wegenis:**


onverharde zandwegen

**Spoorweg:**

 * verlaten spoorweg

spoorweg naar en op militair domein

**Waterbouwkundige infrastructuur:**


vijverdam in noordoosten

ELEMENTEN EN PATRONEN VAN LANDGEBRUIK
~~~~~~~~~~~~~~~~~~~~~~~~~~~~~~~~~~~~~

**Lijnvormige elementen:**

 * dreef
 * bomenrij
 * knotbomenrij

buiten bosgebied; zeer gave knotbomenrijen in zuidwestelijke hoek en
rond Walebeek

**Kunstmatige waters:**

 * vijver


in militiar domein (geen/weinig overeenkomst met veldvijvers)

**Topografie:**

 * blokvormig


buiten militair domein (ten noord- en zuidoosten) blokvormige
percelen met dreven

**Historisch stabiel landgebruik:**

 * heide


vochtige heide en heischrale graslanden door niet bemesten op
militiair domein

**Bos:**

 * naald
 * loof



OPMERKINGEN EN KNELPUNTEN
~~~~~~~~~~~~~~~~~~~~~~~~

Toegang tot het militair domein is verboden voor onbevoegden. In het
oosten wordt het gebied doorsneden door een hoogspanningsleiding op
pylonen. Deze pylonen ervaart men als storend in het bosrijke landschap.
In het zuidwesten zijn nog enkele dreefrestanten aanwezig (geen
volledige dreven meer). De oprukkende lintbebouwing uit Snellegem
belemmert het zicht op het bos. Door schaalvergroting wordt het
kleinschalig karakter van het oude landbouwland in het noorden
aangetast. De recente uitbreidingen van landbouwbedrijven vormen voor
het gehele gebied een knelpunt omdat zij afbreuk doen aan de esthetische
waarde van de hoevecomplexen. Ook niet-grondgebonden landbouw zorgt met
allerhande gebouwen voor een verstoring van het zicht. Dankzij het
beheer heeft men hier een serieuze florarijkdom dus dit moet bestendigd
worden.
