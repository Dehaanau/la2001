Zammels Broek en Trichelbroek
=============================

:Ankerplaats ID: A10055




C.TEKSTUELE Omschrijving
------------------------

Het landschap 'Zammels Broek en Trichelbroek' is gelegen op
grondgebied van de gemeenten Geel en Laakdal in de vallei van de Grote
Nete en omgeven door de gehuchten Zammel, Oosterlo, Varendonk en Veerle.
De ankerplaats wordt begrensd door de Sint-Gepebernusstraat en de
Kalvariebergstraat in het noorden, de Eindhoutseweg in het noordoosten,
alsook samen met de Oude Veerlebaan in het oosten, de Hulstsestraat in
het zuiden en de Grotesteenweg in het westen. Deze ankerplaats betreft
een mooi gesloten valleilandschap, bepaald door de sterk meanderende
loop van de Grote Nete in het noorden en de Laak in het zuiden. Bij
Ferraris (1777) betrof het noordelijke gedeelte of het Zammels Broek
moerassige weiden; het zuidelijke gedeelte of Trichelbroek werd
gekenmerkt door een afwisseling van akkers en weilanden, omgeven door
hagen. Bijna 100 jaar later bij Vandermaelen (1854) wordt nagenoeg het
hele Zammels Broek voorgesteld als vochtige weilanden, hier en daar
onderbroken door heide. Het Trichelbroek betreft op dat moment nog
steeds een afwisseling van akker- en weiland, rijk aan houtkanten en
hagen. Het huidige wegenpatroon ter hoogte van de St.- Bavokapel is nog
herkenbaar in vergelijking met wat we op deze historische kaart
terugvinden. In het begin van de 20ste eeuw (MGI 1909) was de structuur
van de langgerekte percelen in het Zammelsbroek sterk vergelijkbaar met
wat we hier nu nog aantreffen. Wat het gebied een extra waarde geeft is
niet enkel de stabiliteit in structuur, maar ook de stabiliteit in
landgebruik. De alluviale gronden langsheen de Grote Nete worden immers
van oudsher gebruikt als graasland voor het vee en als hooiland in de
zomer. Dit gebied omvat dan ook nog talrijke relicten van het
oorspronkelijk alluviaal landschap, zoals het er eeuwen lang uitzag. De
aanwezigheid van een aantal oudere hoeves, waardevol klein bouwkundig
erfgoed o.v.v. een historisch waardevolle kapel en een kalvarie, en
talrijke kleine landschapselementen vervolledigen het landelijk karakter
van dit gebied. De St.- Bavokapel gaat terug tot de12de-13de eeuw en
wordt vaak aangehaald als de oudste woonkern van Eindhout. En naast deze
historisch bouwkundige waarde, heeft deze ankerplaats ook een
archeologische waarde. In het noordelijke deel werden immers sporen van
bewoning tijdens de late IJzertijd aangetroffen. Dankzij de stabiliteit
in structuur en gebruik, vertegenwoordigt deze ankerplaats bovendien ook
een belangrijke natuurwetenschappelijke waarde. Deze uit zich ondermeer
in de aanwezigheid van hooilanden in hun verschillende successiestadia,
alsook in de diversiteit in het landschap als geheel. De reliëfrijke
structuur door het voorkomen van Boreaal duin en lager gelegen alluviale
vlakten en de afwisseling in vochtigheidsgraad van de bodem heeft een
positief effect op de vegetatie. Met een afwisseling van hooiland,
rietland, vennen, bos, struwelen en agrarisch gebied met heggen,
bomenrijen en grachten verkrijgen we een complex, rijk aan flora en
fauna. Jammer genoeg heeft dit gebied ook te kampen met problemen. Zo is
er de slechte waterkwaliteit van de Laak, die bij overstromingen, een
negatieve invloed heeft op het gebied. Een dijkverhoging langsheen de
Grote Nete doorbrak de eeuwenoude interactie van de rivier met haar
omgeving en belemmert nu het zicht. Desalniettemin is het landschap,
gevormd door het Zammels Broek en Trichelbroek esthetisch waardevol. De
afwisseling in structuur, de dominerende rol van de sterk meanderende
waterlopen en de kleinschalige landbouwzones met tal van
landschapselementen spelen hierin een belangrijke rol.



B.landschapswaarden
-------------------


Wetenschappelijke waarde:
~~~~~~~~~~~~~~~~~~~~~~~~~

De natuurwetenschappelijke waarde van het Zammels Broek en
Trichelbroek wordt bepaald door de aanwezigheid van de oorspronkelijke
hooilanden in hun verschillende successiestadia, de diversiteit in het
landschap -met een afwisseling van hooiland, rietland, vennen, bos,
struwelen en agrarisch gebied met heggen, bomenrijen en grachten- en
door de aanwezigheid van een Boreale duinformatie. Dit gebied herbergt
tevens een zeer rijke avifauna. Door de twee Nete-armen in het noorden
wordt een complex gebied met bijzondere milieufactoren afgesloten van de
rest van de vallei.

Historische waarde:
~~~~~~~~~~~~~~~~~~~


Dit gebied omvat nog talrijke relicten van het oorspronkelijk
alluviaal landschap, zoals het er eeuwen lang uitzag. De structuur van
langgerekte percelen omgeven door hagen en houtkanten, langsheen de
Nete, is sinds 100 jaar (cfr. MGI 1909) stabiel gebleven. Sommige putten
getuigen nog van de ijzerertsontginningen die er plaatsvonden tot het
begin van deze eeuw. Verspreid over de ankerplaats staan oudere,
typische hoeves met bijhorende stallen en schuren. Verder vinden we hier
ook de historisch waardevolle St.-Bavokapel die teruggaat tot de
12de-13de eeuw en een in het bos gelegen kalvarie met pijlerkapelletjes.
In het noordelijke deel van het gebied werden sporen van bewoning in de
late IJzertijd gevonden.

Esthetische waarde:
~~~~~~~~~~~~~~~~~~~

Deze ankerplaats betreft een mooi gesloten
valleilandschap, bepaald door de sterk meanderende loop van de Grote
Nete in het noorden en de Laak in het zuiden. We treffen hier een
afwisseling van bossen, broekbos, weiland, hooilanden, duinformaties,
waterpartijen en kleinschalige landbouwzones aan. De aanwezigheid van
een aantal oudere hoeves, waardevol klein bouwkundig erfgoed en talrijke
kleine landschapselementen maakt het landelijk karakter compleet.


Sociaal-culturele waarde:
~~~~~~~~~~~~~~~~~~~~~~~~~


Tot WOII werd in het gebied
moerasijzererts gewonnen. De St. Bavokapel wordt aangehaald als de
oudste woonkern van Eindhout.

Ruimtelijk-structurerende waarde:
~~~~~~~~~~~~~~~~~~~~~~~~~~~~~~~~~

Het Zammels Broek of noordelijke gedeelte van de ankerplaats wordt
gedomineerd door de sterk meanderende loop van de Nete en het omgevende
gesloten valleilandschap met een gave en herkenbare historisch stabiele
structuur van lange, smalle percelen. In het zuidelijke deel of
Trichelbroek vormt de Laak een belangrijk element; de perceelsstructuur
is hier grilliger.



A. LANDSCHAPSELEMENTEN EN OPBOUWENDE ONDERDELEN
-----------------------------------------------



GEOMORFOLOGIE/HYDROGRAFIE
~~~~~~~~~~~~~~~~~~~~~~~~~

**Microreliëf:**

 * microreliëf
 * talud


**Macroreliëf:**

 * landduin

**Hydrografische Elementen:**

 * waterloop
 * rivier
 * beek
 * vallei
 * meander


Grote Nete, Grote- en Kleine Laak, Trichelbeek, Hoefkensloop

**Moerassige gronden:**

 * rietland



ELEMENTEN VAN BOUWKUNDIG ERFGOED, NEDERZETTINGEN EN ARCHEOLOGIE
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

**Landbouwkundig erfgoed:**

 * hoeve
 * schuur
 * stal


verschillende oudere hoeves

**Kerkelijk erfgoed:**

 * kapel


St. Bavokapel, Kruisweg

 **Archeologische elementen:**
sporen van bewoning uit late Ijzertijd

ELEMENTEN VAN TRANSPORT EN INFRASTRUCTUUR
~~~~~~~~~~~~~~~~~~~~~~~~~~~~~~~~~~~~~~~~~

**Wegenis:**

 * weg


oude wegenstructuur

**Waterbouwkundige infrastructuur:**

 * dijk
 * grachtenstelsel



ELEMENTEN EN PATRONEN VAN LANDGEBRUIK
~~~~~~~~~~~~~~~~~~~~~~~~~~~~~~~~~~~~~

**Puntvormige elementen:**

 * bomengroep
 * solitaire boom


**Lijnvormige elementen:**

 * dreef
 * bomenrij
 * houtkant
 * hagen

**Kunstmatige waters:**

 * poel
 * vijver


moerkuilen

**Topografie:**

 * opstrekkend
 * historisch stabiel


**Historisch stabiel landgebruik:**

 * permanent grasland
 * plaggenbodems


**Bos:**

 * loof
 * broek
 * hakhout
 * struweel


**Bijzondere waterhuishouding:**

 * vloeiweide



OPMERKINGEN EN KNELPUNTEN
~~~~~~~~~~~~~~~~~~~~~~~~~

Belangrijk knelpunt in dit gebied is het waterkwaliteitsprobleem van de
Laak die regelmatig overstroomt en zo vervuild water in het gebied
brengt. Daarnaast heeft de dijkverhoging langsheen de Grote Nete de
interactie van de rivier met haar omgeving doorbroken en belemmert zij
bovendien het zicht. Kleinere opmerkingen zijn de verstoring door
recreatie met bijhorende infrastructuur, het voorkomen van een
tuinbouwbedrijf in de westelijke rand alsook de aanwezigheid van enkele
grotere landbouwbedrijven, waarvoor inpassing in het landschap gewenst
is.
