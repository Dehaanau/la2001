Heidebos
========

:Ankerplaats ID: A40014




Omschrijving
------------

Het Heidebos bevindt zich op de grote dekzandrug die zich tussen
Maldegem en Stekene uitstrekt, tussen Moerbeke en Wachtebeke. Het reliëf
wordt er gekenmerkt door de aanwezigheid van een duintopografie met
hoogten bestaande uit stuifzanden. De niveauverschillen met de
dekzandpannen zijn van de orde 3 à 4 meter. De droge, hogere gedeelten
waren te onvruchtbaar om in het vast landbouwareaal te worden opgenomen.
Aanvankelijk werden deze gebieden als extensieve graaslanden gebruikt,
vanaf de 18e eeuw werden ze bebost. Op de Ferrariskaart is dit gebied
hoofdzakelijk bebost, hier en daar ligt een akker. In de 19e eeuw werd
vooral naaldbos aangeplant wat nu nog het landschapsbeeld typeert.
Verkavingen voor woningbouw hebben het bosbestand aangetast. De nattere
gedeelten, samenvallend met de dekzandpannen, worden gekenmerkt door een
mozaïek van akkers en weiden met resten van de oorspronkelijke
perceelsrandbegroeiing (houtkanten en knotbomen). De percelering gaat
uit van een complex van stroken en regelmatige blokken, deze laatste
vaak door dwarsdelingen van stroken ontstaan. Dit contrasteert met het
perceelspatroon van de beboste hoogten die gekenmerkt wordt door een 18e
eeuwse rationele verkaveling voor bosaanplanting. Door het veelvuldig
voorkomen van sterk versnipperde partijtjes bos en door de weliswaar
sterk uitgedunde restanten van de oude perceelsrand begroeiing, zijn de
open ruimten in het landschap erg zeldzaam. De overgang tussen het bos
en de akkers is, via een steilrandje, erg scherp. Het gebied wordt
gestructureerd door het afwisselen van droge ruggen en welvingen
(voornamelijk bos), met lager gelegen zandgronden (akkers en weiden).
Het zou interessant zijn deze structuur te behouden door het in stand
houden van de bosbestanden. Dit verband is evenwel niet zo duidelijk
meer als in de 18e eeuw. Waar de natte weilanden toen volledig onder
weiland lagen, is dit weiland nu ook plaatselijk door bos vervangen. Men
zou kunnen stellen dat eerder marginale gronden, of ze nu te nat of te
droog zijn, voor bebossing in aanmerking komen. Naar beheer toe zou het
wenselijk zijn te streven naar het behoud van het bebost aspect doch op
een lager niveau dan het huidige. Heide en spontaan beboste gronden
zouden meer kans moeten krijgen, naast het behoud van het typisch
agrarisch landschap met hun perceelsrandbegroeiingen. In dit boscomplex
komt de adelaarsvaren veelvuldig voor, deze plant maakt niet alleen het
leven van andere plantensoorten moeilijk, niet alleen door een hoge
produktie van bladstrooisel en een dicht net van ondergrondse
wortelstokken, maar ook door de bladafscheiding van giftige stoffen die
de kieming en groei van andere soorten remmen. Het voormalige Fort
Fracipanie wordt ook wel "Fort Franci- pany" genoemd. Van dit Spaans
fort blijft enkel resten over. Het fort dateert uit de 80- jarige oorlog
(1568-1648). De site is nu bebouwd met een onbewoond oud boerenhuis en
een recente houten chalet die als woning dienst doet en voornamelijk met
bossen omringd is. Fort Francipanie maakte deel uit van een Spaanse
verdedigingslinie ten zuiden van Axel in het Zeeuws- Vlaams grensgebied.
Fort Francipanie zou kort voor 1600 opgericht zijn (waarschijnlijk
1585), gelijktijdig met het grotere, Nederlandse Moerspuifort bij
Zuiddorpe. In tegenstelling tot het Moerspuifort is het Francipaniefort
steeds in Spaanse handen gebleven en is het in 1644-1645 heropgericht.
Fort Francipanie is van het type vierhoekig hoger gelegen aarden
verdedigingswerk met aanvankelijk dubbele walgrachten. De toegangsdreef
tot Fort Francipanie vangt eigenlijk bij de noordelijk gelegen Papdijk
aan (ze wordt door de expresweg Knokke- Antwerpen onderbroken). De rij
notelaars loopt parallel met de Parmavaart. Vanaf de Molenstraat tot de
ingang van het fort ligt midden de noordelijke binnengracht een smalle
lindendreef. De brede binnengrachten bleven bewaard, midden elke zijde
zit een binnenwaartse knik. Het tracé van de oostelijke helft van de
buitengracht is nog grotendeels afleesbaar uit de percelering en uit
inzinkingen op het terrein met nog herkenbaar ravelijn aan de oost en
zuidzijde. De westelijke helft van de buitengracht is nog steeds door de
Parmavaart gevormd. De opgeworpen wal binnen het fort bleef voornamelijk
aan de westelijke zijde bewaard. Binnen het fort werd waarschijnlijk in
de loop van de 18e eeuw een hoeve opgericht waarvan het woonhuis bleef
bestaan.



Landschapswaarden
-----------------


Wetenschappelijke waarde
~~~~~~~~~~~~~~~~~~~~~~~~

Dit bossencomplex is op de dekzandrug Maldegem-Stekene gelegen. Dit
gebied heeft een zandige bodem. Dit is nog een typische heidevegetatie
op een beperkte oppervlakte.

Historische waarde
~~~~~~~~~~~~~~~~~~


Dit boscomplex is een rest van een groter boscomplex volgens
Ferraris. De toestand op Vandermaelen en MGI 1/20,000 is vergelijkbaar
met de huidige toestand. Van het voormalige Fort Francipanie, een Spaans
fort, blijven enkel resten over. De dubbel omwalling is nog te
onderscheiden in het landschap. Het fort dateert uit de 80- jarige
oorlog (1568-1648). De site is nu bebouwd met een onbewoond oud
boerenhuis en een recente houten chalet die als woning dienst doet en
voornamelijk met bossen omringd is

Esthetische waarde
~~~~~~~~~~~~~~~~~~

Dit boscomplex is op een dekzandrug in een open
landschap gelegen. De doorkijken en open ruimten zijn meestal van matige
tot kleine omvang. De bospercelen met hier en daar een weide of akker,
vormen een gecompartimenteerd landschap.


Sociaal-culturele waarde:
~~~~~~~~~~~~~~~~~~~~~~~~




Ruimtelijk-structurerende waarde
~~~~~~~~~~~~~~~~~~~~~~~~~~~~~~~~

De bossen zijn op de dekzandrug Maldegem- Stekene gelegen, op een
lichte verhevenheid. Door deze bebossing valt de ligging van deze
dekzandrug in het landschap op. Deze droge gronden waren immers minder
voor landbouw geschikt. Het betreft hier een gesloten, deels bebost
gebied. Het wegen- en verkavelingspatroon heeft nog dezelfde structuur
als de 18e eeuwse dambordvormige ontginningen. De dreven doorsnijden het
bos.



Landschapselementen en opbouwende onderdelen
--------------------------------------------



GEOMORFOLOGIE/HYDROGRAFIE
~~~~~~~~~~~~~~~~~~~~~~~~

**Microreliëf:**

 * microreliëf
 * talud


**Macroreliëf:**

 * macroreliëf
 * steilrand

Grote Dekzandrug

**Hydrografische Elementen:**

 * waterloop


**Geologie:**


Vlaamse Vallei

ELEMENTEN VAN BOUWKUNDIG ERFGOED, NEDERZETTINGEN EN ARCHEOLOGIE
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

**Landbouwkundig erfgoed:**

 * hoeve


**Militair erfgoed:**

 * fort
 * verdedingingslinie


resten van "Fort Francipanie", Spaans fort uit de 80-jarige oorlog

ELEMENTEN VAN TRANSPORT EN INFRASTRUCTUUR
~~~~~~~~~~~~~~~~~~~~~~~~~~~~~~~~~~~~~~~~~

**Wegenis:**

 * weg
 * pad


**Spoorweg:**

**Waterbouwkundige infrastructuur:**

 * kanaal
 * pompgemaal


Parmavaart: vermoedelijk oude turfvaart

ELEMENTEN EN PATRONEN VAN LANDGEBRUIK
~~~~~~~~~~~~~~~~~~~~~~~~~~~~~~~~~~~~~

**Lijnvormige elementen:**

 * dreef
 * bomenrij
 * perceelsrandbegroeiing

**Kunstmatige waters:**


wal rond fort

**Topografie:**

 * blokvormig
 * onregelmatig
 * historisch stabiel


**Historisch stabiel landgebruik:**


Door bebossing is heide sterk gereduceerd

**Bos:**

 * naald
 * loof
 * hooghout



OPMERKINGEN EN KNELPUNTEN
~~~~~~~~~~~~~~~~~~~~~~~~

Langs de autoweg die het gebied in het noorden begrensd komt wat
bewoning voor. Het is deze expresweg die het oorspronkelijke bos
doorsnijdt, ook een spoorlijn doorsnijdt het gebied. Op de site van het
voormalige 'Fort Francipanie' werd vermoedelijk in de loop van XVIII een
hoeve opgericht waarvan het woonhuis zich nu nog altijd op die plaats
bevindt.

