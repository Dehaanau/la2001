Vallei van de Abeek stroomopwaarts van Bocholt
==============================================

:Ankerplaats ID: A70037


**Landschap**



Omschrijving
------------

Het landschap is gelegen in de vallei van de Abeek stroomopwaarts van
Bocholt, in het grensgebied met de gemeenten Bree, Meeuwen-Gruitrode en
Peer. Het bevindt zich in de overgangzone tussen het Kempens Plateau en
de Vlakte van Bocholt. Dergelijke overgangszone wordt gekenmerkt door
een eigen dynamiek. Naast een gevarieerd bodemgebruik en waardevolle,
cultuurhistorische elementen bezit het landschap hier ook een bijzonder
reliëf. De Abeek sneed een smalle vallei uit in het Kempens Plateau. Het
grondwater, dat in de ondergrondse lagen van het plateau opgeborgen zit,
komt er aan de oppervlakte in bronnen of sprinken en moerassige
kwelzones. Dat is bijvoorbeeld het geval in de Rietkuil op de
linkerflank van de beek te Grote-Brogel. De reliëfkenmerken van het
landschap worden sterk mede bepaald door terreinverzakkingen langs
verscheidene breuken, die zich op de zuidrand van de Slenk van Roermond
situeren. Een eerste steilrand (Bree - Grote-Brogel) overbrugt het
hoogteverschil tussen het plateau en het zogenaamde niveau van
Grote-Brogel - Gerdingen op 50-55 m. Verder noordwaarts vormt een tweede
rand (Bree - Kaulille) de grens met de Vlakte van Bocholt. Die laatste
is het gevolg van de Feldbissbreuk, waarlangs de vlakte lager kwam te
liggen. De verschillende niveaus zijn bedekt door eolische
dekzandpaketten, die dunner zijn op het plateau dan op het laagland.
Zoals ook elders op en rond het Kempens Plateau geeft de vallei het
algemeen stramien aan waarlangs de vestigingen plaatsvonden en vormt
hier een smal lint tussen Reppel en het gehucht Over de Beek.
Landschappelijk is zij ook de verbinding tussen het kleinschaliger
landschap op het plateau en het natter en open grasland- en
akkerbouwgebied in de Vlakte van Bocholt. Zuidwestelijk voeren op de
valleiranden nog velden en weiden de boventoon, waartussen verspreide
hoeves staan en historisch stabiele loof- of naaldhoutbosjes voorkomen.
Houtkanten schermen er tal van landbouwpercelen af. De oudere akkers in
de regio bezitten plaggenbodems. In de Kempense beekvalleien werden van
oudsher vochtige beemden als hooi- en weiland in cultuur gebracht. Een
grachtenstelsel maakte de ontwatering mogelijk. Tot begin 20ste eeuw
werd in de Abeekvallei turf gestoken, waarvan sommige turfputten zijn
overgebleven en ontwikkeld tot moerassige plaatsen. Er kwamen ook
bevloeide, zogenaamde waterbeemden voor. Volgens recent onderzoek was
dit een zeer algemene, vele eeuwen oude en door de Kempense landbouwers
toegepaste bevloeiing van grasland. Er lag o.a. een bevloeiingscomplex
op vlakke veenbodem ter hoogte van de hoeve Het Ooievaarsnest. Die hoeve
(13de eeuw, heropgebouwd na brand in 1866) geldt overigens als het
geboortehuis van Pieter Breughel de Oude. Zoals vaker voorkwam werd de
beek stroomopwaarts van de Genamolen opgeleid, en de zo hoger liggende
beek ook daar gebruikt voor bevloeiing. Na de tweede wereldoorlog vielen
veel van de hooilanden in onbruik. Zij werden aangeplant met populieren,
verruigden tot rietlanden of evolueerden terug tot elzenbroekbossen of
laagvenen. Op de Vlakte van Bocholt ontbreekt dat bodemtype volledig.
Daar werden de beemden op de zandige, vastere bodem veelal gebruikt en
ingericht als graasweiden, gekenmerkt door verspreide bomenrijen. Op de
steilere hellingen van de vallei in Grote Brogel en Meeuwen gaf het
landgebruik aanleiding tot de vorming van taluds en een opstrekkend
patroon van holle wegen. De oude wegverbindingen werden uitgeschuurd
door het eeuwenlang gebruik van hooiwagens en molenkarren. Op de beek
lagen tal van watermolens: de naar Bokrijk verhuisde Slagmolen van
Ellikom,de Reppelse of Cuppensmolen, de Binkenmolen, de molen van
Mariëndaal en tenslotte de Genamolen te Beek. Een dreef verbond de molen
te Ellikom met de hoeve Het Ooievaarsnest aan de overzijde van de beek.
Waar zich nu de watermolen van Reppel bevindt, stonden oorspronkelijk
drie molens. De oudste stamt uit het midden van de negende eeuw (856) en
is één van de oudste van het land. De slagmolen gaat terug tot het begin
van de 15de eeuw. Van de schorsmolen zijn de typische stenen met diepere
groeven bewaard gebleven. Reppel is ook één van de oudste dorpen van de
streek. Dat blijkt o.a. uit de gegevens over de Sint-Willibrorduskerk,
die teruggaan tot de schenking van Replo aan de abdij van Echternach in
725. In de 14de eeuw werd een gotische kerk opgericht. De huidige
neogotische kerk werd dwars op de richting van de vorige kerk gebouwd
zodat de toren en het 16de eeuwse koor bewaard bleven, en nog steeds het
dorpszicht bepalen. De ecologisch en landschappelijk waardevolle, oude
kanaalarm wordt genoemd naar de 15de eeuwse priester Jan Van Abroek,
geboren in de Genamolen. Statige bomenrijen en houtkanten langs de
jaagpaden accentueren de het vroegere kanaaltracé in het landschap en
zijn van beduidend hogere ouderdom dan die langs de huidige
Zuid-Willemsvaart. De oude hoekige kanaalarm werd in de jaren 1930-35
afgesneden en vindt zijn oorzaak in het reliëf. Bij de aanleg van de
Zuid-Willemsvaart begin 19de eeuw vreesde men niet alleen diepe
insnijdingen maar ook, zoals hier het geval is, depressies waar het
kanaal d.m.v. dijken als het ware bovenop het landschap moest gebouwd
worden. Het noord-zuidpand is sinds enkele jaren gedeeltelijk ingenomen
door de expresweg Bocholt-Bree. De wel bewaarde gedeelten vertonen het
beeld van de Zuid-Willemsvaart in zijn oude glorie. Van belang is ook
het recreatieve aspect van het valleigebied. Het oud kanaal Jan Van
Abroek wordt reeds langer bevist. Andere, zachte recreatievormen maakten
de laatste jaren opgang. De regio is aantrekkelijk door zijn variatie
aan landschappelijk erfgoed en leent zich tot fiets- en wandeltoerisme,
waartoe verschillende routes werden uitgestippeld.



Landschapswaarden
-----------------


Wetenschappelijke waarde
~~~~~~~~~~~~~~~~~~~~~~~~

De vallei van de Abeek ligt in het overgangsgebied van het Kempens
Plateau naar de Vlakte van Bocholt, gekenmerkt door een eigen dynamiek.
De omgeving bezit een bijzonder reliëf en verscheiden gradiënten (bodem,
vochtigheid enz.), die aanleiding geven tot een gevarieerde begroeiing.
De reliëfkenmerken van het landschap worden sterk mede bepaald door
terreinverzakkingen langs verscheidene breuken. De beekvallei vertoont
bronnen of sprinken en moerassige kwelzones. Zij is gedeeltelijk
opgevuld met veenbodems.

Historische waarde:
~~~~~~~~~~~~~~~~~~~


De beekvallei geeft het algemeen stramien aan waarlangs de
vestigingen plaatsvonden. Zij bepaalde mede het landgebruik en het
voorkomen van waardevolle cultuurhistorische elementen. Niet alleen is
zij met haar watermolens rijk aan industrieel-archeologisch erfgoed,
maar aansluitend bepaalt de Sint-Willibrorduskerk het dorpszicht van
Reppel. Langs de beek kwamen beemden en turfputten voor. Het eeuwenlang
gebruik van hooiwagens en molenkarren gaf aanleiding tot de vorming van
taluds en holle wegen op de steilere hellingen. Landschappelijk is de
Abeek ook de verbinding tussen het natter en open grasland- en
akkerbouwgebied in de Vlakte van Bocholt en het kleinschaliger landschap
met verspreide hoeves, historisch stabiele bosjes en houtkanten op de
plateaurand. De landschappelijk waardevolle, oude kanaalarm vertoont nog
deels het beeld van de Zuid-Willemsvaart in zijn oude glorie.

Esthetische waarde:
~~~~~~~~~~~~~~~~~~~

De afwisseling van open zowel als half-open en
kleinschaliger landschappen geven het gebied een hoge belevingswaarde.
Aantrekkelijk is hier vooral ook het bijzondere reliëf en de variatie
aan cultuurhistorische elementen met holle wegen, fraaie monumenten en
dorpszichten. Statige bomenrijen en houtkanten langs de jaagpaden
accentueren de oude kanaalarm in het landschap.


Sociaal-culturele waarde:
~~~~~~~~~~~~~~~~~~~~~~~~


Het oud kanaal Jan Van Abroek wordt reeds
langer bevist. Andere, zachte recreatievormen maakten de laatste jaren
opgang. De regio is aantrekkelijk door zijn variatie aan landschappelijk
erfgoed en leent zich tot fiets- en wandeltoerisme, waartoe
verschillende routes werden uitgestippeld.

Ruimtelijk-structurerende waarde:
~~~~~~~~~~~~~~~~~~~~~~~~~~~~~~~~~

Voornamelijk de Abeekvallei en de Zuid-Willemsvaart waren hier
bepalend voor de opbouw en organisatie van het landschap.



A. LANDSCHAPSELEMENTEN EN OPBOUWENDE ONDERDELEN
-----------------------------------------------



GEOMORFOLOGIE/HYDROGRAFIE
~~~~~~~~~~~~~~~~~~~~~~~~

**Microreliëf:**

 * microreliëf
 * talud


**Macroreliëf:**

 * macroreliëf
 * steilrand
 * markante terreinovergang
 * holle weg

**Hydrografische Elementen:**

 * beek
 * vallei
 * meander


Abeek

**Moerassige gronden:**

 * moeras
 * veen
 * rietland


vochtige beemden

 **Andere:**
geologische breuken (o.a. Feldbissbreuk)

ELEMENTEN VAN BOUWKUNDIG ERFGOED, NEDERZETTINGEN EN ARCHEOLOGIE
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

**Nederzettingspatronen:**

 * nederzettingspatroon
 * gehucht

valleisite Reppel en gehucht Over de Beek

**Landbouwkundig erfgoed:**

 * hoeve
 * schuur
 * stal


o.a. Het Ooievaarsnest

**Molens:**

 * watermolen


o.a. Genamolen, Mariëndaal, Binkenmolen, Reppelmolen

**Kerkelijk erfgoed:**

 * kerk
 * kapel


o.a. Sint-Willibrorduskerk

 **Archeologische elementen:**
industrieel-archeologisch erfgoed (watermolens)

ELEMENTEN VAN TRANSPORT EN INFRASTRUCTUUR
~~~~~~~~~~~~~~~~~~~~~~~~~~~~~~~~~~~~~~~~~

**Wegenis:**

 * weg
 * pad


opstrekkend patroon vanuit Abeekvallei

**Waterbouwkundige infrastructuur:**

 * kanaal
 * dijk
 * sluis
 * grachtenstelsel
 * stuw
 * lijnpad


grachtenstelsel met o.a. Losbeek, oud kanaal Jan Van Abroek,
Zuid-Willemsvaart, moleninfrastructuur

ELEMENTEN EN PATRONEN VAN LANDGEBRUIK
~~~~~~~~~~~~~~~~~~~~~~~~~~~~~~~~~~~~~

**Puntvormige elementen:**

 * bomengroep
 * solitaire boom


**Lijnvormige elementen:**

 * dreef
 * bomenrij
 * houtkant

**Kunstmatige waters:**

 * poel
 * turfput
 * vijver


**Topografie:**

 * onregelmatig


**Historisch stabiel landgebruik:**

 * permanent grasland
 * plaggenbodems


o.a. vochtige hooi- en weilanden

**Bos:**

 * naald
 * loof
 * broek
 * hakhout
 * struweel


**Bijzondere waterhuishouding:**

 * ontwatering
 * vloeiweide
 * watering


o.a. kleinschalige waterbeemden

OPMERKINGEN EN KNELPUNTEN
~~~~~~~~~~~~~~~~~~~~~~~~

Het noord-zuidpand van het oud kanaal Jan Van Abroek is sinds enkele
jaren gedeeltelijk ingenomen door de expresweg Bocholt-Bree. De recente
bebouwing levert geen bijdrage tot de landschapswaarden.
