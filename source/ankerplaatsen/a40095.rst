Katteneie en Schalieveld
========================

:Ankerplaats ID: A40095




Omschrijving
------------

Deze ankerplaats bevindt zich op het grondgebied van de gemeenten
Destelbergen en Laarne. De zuidoostelijke hoek van de Damvallei (dat
door de autosnelwegen van de rest is afgesneden) ligt in de afbaking.
Een moerassige strook toont de voormalige ligging van de Schelde aan. In
deze strook loopt nu de Mostbeek en komen vele turfputjes voor. Op de
natte gronden ten noordwesten ervan komt een bos voor, Houw genaamd. Ten
zuiden van de Damvallei ligt het cultuurlandschap rond de historische
hoeven Katteneie en Schalieveld. Dit gebied wordt door twee beken, de
Maan- en Kolkbeek, doorsneden. In de beekvalleitjes komen vele knotbomen
voor. Op het hoger gelegen stuk tussen de valleitjes komt akkerland
voor. Hier en daar ligt een bosperceeltje, dat hoofdzakelijk uit
hooghout bestaat. De Meerskant, de zuidoostelijke grens van de
Damvallei, is op een oeverwal van de voormalige Scheldemeander gelegen.
Toen de Schelde een andere loop koos, en het gebied verlandde, werd de
Damvallei een laagveenmoeras met vele poelen, blauwgraslanden en
moerasbosjes. In de oude Scheldeloop werd turf gestoken, talrijke
turfputjes getuigen daarvan. De turfputten op grondgebied van Laarna
worden "Fien Krentenspoelken", "De Maanpoel", "De Dultenpoel" en "De
Borluut" genoemd. Over het moerassige gebied van de Damvallei doen vele
verhalen de ronde over geesten en spoken, men geloofde dat de Damvallei
het territorium van de "Noenduivel" was. De hoger gelegen weiden rond de
hoeve Katteneie waren reeds in de Gallo- Romeinse periode in gebruik
blijkt uit archeologische vondsten. In de buurt waren verschillende
Gallo- Romeinse nederzetting, zij stonden met elkaar in verbinding o.a.
via de Lagen Heirweg. Of er aan de huidige Hattenhiet ook enkele
Keltische hoevetjes stonden, is niet zeker. Het is mogelijk dat de
akkers door boeren vanuit het nabije Destelbergen bewerkt werden. De
gronden waren hier zeer vruchtbaar en waren dus reeds vroeg ontgonnen.
Na de Romeinse tijd werden de gronden weer verlaten. Waarschijnlijk kwam
er pas rond het jaar 1000 terug menselijke bewoning in de buurt en werd
de streek voor een tweede maal ontgonnen. Ter hoogte van Kattenheye werd
een erf opgericht. De eenvoudige hutten stonden op een akker ten westen
van de hedendaagse hoeve. Enkel de ondiepe impressie van de vroegere wal
die het erf omringde, is bewaard, evenals de naam "Katteneye", wat
betekent: een ophoging (kade) in een wilde streek of heide. De
pachtboerderij die wij hier (in sterk verbouwde vorm) nog kunnen
aanschouwen, werd pas in de 14e eeuw opgericht. Kapitaalkrachtige
burgers richtten er een grote pachthoeve op. Oorspronkelijk bevatte de
Katteneye een woonhuis, schuren, stallingen, een duivenhok met aanpalend
een boomgaard, een moestuin en een "koollochting". Het geheel was
omringd door een brede, diepe walgracht (die nu bijna geheel verland
is). De enige ingang tot het erf was dan reeds waarschijnlijk via de
massieve ingangspoort. De brede wal en de grote poort werden niet enkel
voor het statussymbool aangelegd maar ze hadden ook de functie van
isolatie en bescherming. Kattenheye zelf zou, tijdens de chaotische
periode tussen de 16e eeuw tot de Franse Revolutie, tijdelijk als
schuilplaats voor roverbenden gediend hebben. Ten westen van Kattenheye
begint de Koewegel die via de Bankgatrede naar het dorp Laarne leidt.
Het is een oude kerkwegel die eerst over hoger gelegen kouter loopt,
verder naar Laarne toe wordt het drassiger omdat men in het brongebied
van de Maan en Kolkbeek komt. De "Schalieveldhoeve" is een grote hoeve
met losse bestanddelen op een ruim, rechthoekig erf omringd door een
brede walgracht en deels ook door een populierenrij. Volgens een kaart
van 1725 van Benthuys bevond zich op deze plaats een vrij groot kasteel.
De L- vormige constructie telde twee bouwlagen en verdween vermoedelijk
eind de 18e- begin de 19e eeuw. De hoevenaam verwijst naar verluid naar
de bouwresten (waaronder schalies) van het verdwenen kasteel die nog
steeds op het omgevende akkerland worden gevonden. In het landschap valt
het boerenerf op door de scherpe afbakening door de omgrachting en de
populieren. Het is een ensemble van roze gekalkte hoevegebouwen. Het
huidige boerhuis klimt op tot de 18e eeuw maar is waarschijnlijk rond
1900 uitgebreid. Op de Ferrariskaart staat de Damvallei als een open
meersengebied ingetekend. In het midden van de Damvallei, op een lichte
verhevenheid, liggen akkercomplexen. De twee omwalde hoeven zijn door,
met perceelsrandbegroeiing omgeven, weilanden en akkers omgeven. Hier en
daar ligt een perceel bos. Op de volgende topografische kaarten blijft
het beeld identiek. Pas op de kaart van MGI 1/20 000 (1950) verschijnen
de turfputten in de Damvallei op kaart.



Landschapswaarden
-----------------


Wetenschappelijke waarde
~~~~~~~~~~~~~~~~~~~~~~~~

De Damvallei is een moerassige vlakte in het midden door een iets
hogere preholocene zandrug doorbroken. Waarschijnlijk bevondt zich reeds
in het Pleistoceen een depressie op deze plaats. Bepaalde geulen zouden
door de Schelde tijdens het Boreaal gevolgd zijn, de loop is aan de hand
van de veenlagen en turfputten te volgen.

Historische waarde
~~~~~~~~~~~~~~~~~~


Op de Ferrariskaart (ca. 1775) staat de Damvallei als een open
meersengebied ingetekend. In het midden van de Damvallei, op een lichte
verhevenheid, liggen akkercomplexen. De twee omwalde hoeven zijn door,
met perceelsrandbegroeiing omgeven, weilanden en akkers omgeven. Hier en
daar ligt een perceel bos. Op de volgende topografische kaarten blijft
het beeld identiek. Pas op de kaart van MGI 1/20 000 (1950) verschijnen
de turfputten in de Damvallei op kaart. De twee grote, omwalde hoeven in
het gebied, Katteneie en Schalieveld, gaan op oude vestigingen terug.
Katteneie gaat zeker tot in de 14e eeuw terug.

Esthetische waarde
~~~~~~~~~~~~~~~~~~

Het gebied van de Damvallei is gesloten door bos
in een moerassige gebied. De twee hoeven, Katteneie en Schalieveld,
domineren het cultuurlandschap dat ten zuiden daarvan ligt. In de
valleitjes komen knotbomen voor rond de weiden. Op de hogere delen komt
akkerland voor. Het landschapsbeeld is gecompartimenteerd door het
voorkomen enkele bospercelen. De noordelijke en westelijke grens wordt
door autosnelwegen gevormd.


Sociaal-culturele waarde:
~~~~~~~~~~~~~~~~~~~~~~~~


Over het gebied van de Damvallei doen
sagen de ronde over de 'Noenduivel'. De hoeve Kattenheie zou als
schuilplaats voor roverbenden gediend hebben.

Ruimtelijk-structurerende waarde
~~~~~~~~~~~~~~~~~~~~~~~~~~~~~~~~~

De zuidoostelijke hoek van de Damvallei (dat door de autosnelwegen
van de rest is afgesneden) ligt in de afbaking. Een moerassige strook
toont de voormalige ligging van de Schelde aan. In deze strook loopt nu
de Mostbeek en komen vele turfputjes voor. Op de natte gronden ten
noordwesten ervan komt een bos voor, Houw genaamd. Ten zuiden van de
Damvallei ligt het cultuurlandschap rond de historische hoeven Katteneie
en Schalieveld. Dit gebied wordt door twee beken, de Maan- en Kolkbeek,
doorsneden. In de beekvalleitjes komen vele knotbomen voor. Op het hoger
gelegen stuk tussen de valleitjes komt akkerland voor. Hier en daar ligt
een bosperceeltje, dat hoofdzakelijk uit hooghout bestaat.



A. LANDSCHAPSELEMENTEN EN OPBOUWENDE ONDERDELEN
-----------------------------------------------



GEOMORFOLOGIE/HYDROGRAFIE
~~~~~~~~~~~~~~~~~~~~~~~~

**Microreliëf:**

 * microreliëf
 * talud


**Hydrografische Elementen:**

 * waterloop
 * beek
 * vallei
 * meander
 * oude rivierarm


**Moerassige gronden:**

 * moeras
 * veen
 * rietland



ELEMENTEN VAN BOUWKUNDIG ERFGOED, NEDERZETTINGEN EN ARCHEOLOGIE
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

**Koeren en hovingen:**

 * hof


Katteneie, Schalieveld

**Landbouwkundig erfgoed:**

 * hoeve
 * schuur
 * stal


Schalieveld, Katteneie, omwalling

**Molens:**

 * windmolen


Aumansmolen

ELEMENTEN VAN TRANSPORT EN INFRASTRUCTUUR
~~~~~~~~~~~~~~~~~~~~~~~~~~~~~~~~~~~~~~~~~

**Wegenis:**

 * weg
 * pad
 * kerkwegel


Koewegel

ELEMENTEN EN PATRONEN VAN LANDGEBRUIK
~~~~~~~~~~~~~~~~~~~~~~~~~~~~~~~~~~~~~

**Puntvormige elementen:**

 * solitaire boom


**Lijnvormige elementen:**

 * dreef
 * bomenrij
 * houtkant
 * knotbomenrij

**Kunstmatige waters:**

 * poel
 * turfput


**Topografie:**

 * onregelmatig


**Historisch stabiel landgebruik:**

 * permanent grasland
 * kouters


**Bos:**

 * naald
 * loof
 * broek
 * middelhout
 * hooghout
 * struweel



OPMERKINGEN EN KNELPUNTEN
~~~~~~~~~~~~~~~~~~~~~~~~

De zuidoostelijke hoek van de Damvallei wordt van de rest afgesneden
door de twee autosnelwegen die in het gebied lopen en in het centrum van
de Damvallei elkaar in een klaverbladstructuur snijden.
