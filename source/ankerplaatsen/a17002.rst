Rammelaars
==========

:Ankerplaats ID: A17002




Omschrijving
------------

Het gebied ligt in de noordwesthoek van de gemeente Ham, op de grens
van de provincies Limburg en Antwerpen. In het oosten wordt het gebied
begrensd door het kanaal Dessel - Kwaadmechelen, in het zuiden door het
Albertkanaal. Het gebied wordt doorsneden door de Dode - of Luikse Beek
die tevens de gemeentegrens vormt. Het gebied maakt deel uit van de
zuidelijke Kempen. Het reliëf is weinig uitgesproken en helt af in
zuidwestelijke richting. De ontwatering gebeurt via de Luikse Beek die
behoort tot het hoofdbekken van de Grote Nete. De Gerhoevenloop en de
Kleine beek zorgen in het gebied voor de afwatering naar de Luikse Beek.
Door de aanwezigheid van de gradiënt van venige naar ijzerhoudende
moerasgronden en de afwisseling van natte en drogere gronden, is er een
zeer gevarieerd landschap ontstaan. Het zuidelijkst gelegen deel is in
hoofdzaak een gaaf kleinschalig cultuurlandschap waarop tot voor enkele
decennia een hooilandbeheer werd toegepast. De historische percelering
is nog intact en komt nog goed tot zijn recht, door de aanwezigheid van
de voor de streek typische houtkanten op de perceelsgrenzen. Deze
houtkanten zijn hét kenmerk van dit type van landschap namelijk het z.g.
coulissenlandschap. In functie van een goede waterbeheersing werd er in
het verleden een uitgebreid systeem aangelegd met afwateringsgrachten
loodrecht op de beken. Dit grachtensysteem is nog steeds aanwezig. In
het noordelijk deel is het coulissenlandschap niet meer duidelijk te
herkennen. In dit deel verloren de landbouwers veelal hun belangstelling
voor de natte hooilanden, die zeer arbeidsintensief waren en bovendien
ver van de boerderij verwijderd lagen. Heel wat hooilanden werden
verlaten of beplant met populieren. Op vele van deze percelen,
voornamelijk in het Antwerpse gedeelte van het gebied, heeft zich een
spontane vegetatie kunnen ontwikkelen, met als resultaat
elzenbroekbossen en wilgenbroekbossen. Het gebied ligt in een vallei
waardoor veenvorming mogelijk was. De diepte van de veenlaag schommelt
rond 1m. Tot na de tweede wereldoorlog werd er turf gestoken. De meeste
putten bevinden zich nu in een verlandingsstadium. Naast turf werd er
gedurende een korte periode, eerste kwart 20ste eeuw, plaatselijk ook
ijzererts ontgonnen.



Landschapswaarden
-----------------


Wetenschappelijke waarde
~~~~~~~~~~~~~~~~~~~~~~~~


Grote delen van het gebied zijn bedekt met een dikke veenlaag van
gemiddeld 1m dikte. Het continue beheer van het gebied resulteerde
tevens in een grote diversiteit.

Historische waarde
~~~~~~~~~~~~~~~~~~


Het bekenpatroon, het grachtensysteem en het perceleringspatroon van
begin 19de eeuw, bleef tot op heden min of meer ongewijzigd. Het gebied
De Rammelaars is een getuige van een 19de eeuwse waterbeheersing. In het
gebied werd tot in de 20ste eeuw turf gestoken en ijzererts ontgonnen.

Esthetische waarde
~~~~~~~~~~~~~~~~~~

Vooral het zuidelijk gelegen deel is een levende
getuige van een voormalig kleinschalig Kempens beekdallandschap. Dit
cultuurlandschap is in het noordelijk gelegen deel niet meer herkenbaar,
de verschillende successiestadia van de verlaten percelen vormen hier
stilaan een ander landschap. Dit maakt echter dat het geheel een gebied
is met een zeer gevarieerd landschap.


Sociaal-culturele waarde
~~~~~~~~~~~~~~~~~~~~~~~~



Het gebied is vrij toegankelijk op de
paden. In het gebied ligt een bezoekerscentrum van waaruit regelmatig
geleide wandelingen worden georganiseerd.

Ruimtelijk-structurerende waarde
~~~~~~~~~~~~~~~~~~~~~~~~~~~~~~~~

Het is een uitgebreid gebied met een typische structuur namelijk het
z.g. coulissenlandschap.



Landschapselementen en opbouwende onderdelen
--------------------------------------------



Geomorfologie/hydrografie
~~~~~~~~~~~~~~~~~~~~~~~~~


**Microreliëf:**

 * microreliëf


**Hydrografische Elementen:**

 * beek
 * vallei


Dode of Luikse Beek, Gerhoevenloop, Kleine Beek

**Moerassige gronden:**

 * moeras
 * veen
 * rietland


Elementen van transport en infrastructuur
~~~~~~~~~~~~~~~~~~~~~~~~~~~~~~~~~~~~~~~~~

**Waterbouwkundige infrastructuur:**

 * sluis
 * grachtenstelsel


afwateringsgrachten, sluis met zgn. moederzoeg

Elementen en patronen van landgebruik
~~~~~~~~~~~~~~~~~~~~~~~~~~~~~~~~~~~~~

**Lijnvormige elementen:**

 * bomenrij
 * houtkant
 * hagen
 * perceelsrandbegroeiing

**Kunstmatige waters:**

 * turfput


winning van turf en ijzererts

**Topografie:**

 * historisch stabiel


**Historisch stabiel landgebruik:**

 * plaggenbodems


beperkt tot de oostrand van het gebied

**Bos:**

 * naald
 * loof
 * broek
 * hooghout
 * struweel


elzen- en wilgenbroekstruweel

**Bijzondere waterhuishouding:**

 * ontwatering



Opmerkingen en knelpunten
~~~~~~~~~~~~~~~~~~~~~~~~~


Een groot gedeelte van het gebied is nog kleinschalig. Voor de huidige
beheerders is kleinschaligheid een ernstige belemmering. Het in stand
houden van een dergelijk kleinschalig landschap is, net zoals in het
verleden, zeer arbeidsintensief. Het is dan ook de vraag hoelang dit
landschap aan een schaalvergroting kan ontsnappen.
