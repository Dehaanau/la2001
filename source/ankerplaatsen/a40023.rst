Barbierbeekvallei en Bolakkergebied
===================================

:Ankerplaats ID: A40023


**Landschap**



Omschrijving
------------

Het gaafste gebied met nog bolle akkers bevindt zich ten zuiden van de
Barbierbeek. Deze ankerplaats ligt ten westen van de polder van
Kruibeke-Bazel-Rupelmonde. De cuesta van de klei van Boom vormt een
belangrijk interfluvium tussen de Demer-Dijle-Rupelas en de depressie
van de Kleine Nete. Ze vertrekt vanaf de steilrand van Waasmunster-
Stekene en loopt oostwaarts door tot voorbij Herselt waar ze, in de
streek van Averbode aansluit bij een reeks interfluvia tussen de
noordelijke bijrivieren van de Demer. Langsheen het cuestafront, dat
zuidwaarts gericht staat, wisselt de hoogte tussen 25 en 50 meter. Deze
cuesta is, behalve door de Vlaamse Vallei, ook nog doorsneden door twee
andere belangrijke doorbraakdamen, zodat men drie subcuesta's kan
onderscheiden: deze van het Land van Waas, gelegen ten westen van het
doorbraakdal; deze van het Land van Boom, gelegen tussen dit laatste
doorbraakdal en dat van Lier; en verder oostwaarts de subcuesta van
Heist-op-den-Berg. Bij elk van deze subcuesta's loopt de morfologische
rug vrij ver naar het noorden door maar valt niet volledig samen met een
structureel oppervlak. De Klei van Boom dagzoomt immers alleen in een
zuidelijke randstrook. Meer noordwaarts is het topvlak bedekt door
zanden van het Antwerpiaan, het Diestiaan en van het Scaldisiaan. Het
Rupeliaan is de belangrijkste afzetting van het Land van Waas (Boomse
klei). Het Rupeliaan wordt gekenmerkt door een zandig faciës en een
jonger niveau dat een kleiig faciës heeft. Wegens de monoklinale bouw en
de zachte noord(noordoost)- gerichte helling van de Rupeliaanse
kleilagen ontstond te Waasmunster het asymmetrisch cuestareliëf van het
Land van Waas. In het zuiden vormt het cuestafront van de Klei van Boom
de grens tussen het Land van Waas en de laaggelegen subsequente Durme-
vallei aan de voet ervan. Op deze cuestarug komen ook dekzanden voor die
zuidwaarts lemiger worden die langs de top een grindlaag bedekken. Die
wordt beschouwd als een rest van het 30 meter dikke terrasniveau in het
Scheldegebied. Aan de voet van de steilrand tussen Waasmunster en
Stekene, liggen er dekzandruggen en continentale duinen die tot bovenop
de cuestarug doordringen. Naar het noorden toe verdwijnt deze cuestarug
onder de Duinkerkiaanafzettingen van de Scheldepolders. Op de rug van de
subcuesta van het Land van Waas komt een groot aantal "bolle akkers"
voor. Dit zijn percelen waarvan het centrum hoger ligt dan de randen.
Het hoogteverschil kan enkele meters bedragen. Dit specifiek microreliëf
wordt hoofdzakelijk aan antropogene werking toegeschreven. De oorzaak
van het hoogteverschil van de bolle akkers werd door Lindemans verklaard
door de manier waarop de aarde werd bewerkt, aanvankelijk met een spade,
later met een ploeg. Vanuit het centrum van de akker telkens naar binnen
gekeerd in de richtingen van dit centrum. Door herhaling van deze
methode zou het centrum van de akkers toenemen in hoogte. Snacken wees
er echter op dat ook elders in Vlaanderen deze methode in gebruik was en
bovendien deze ophoging op die manier niet meer dan 50 cm bedroeg. Aan
de hand van een studie in van een doorsnede in een kleigroeve kwam
Snacken tot een ander besluit omtrent de genese van de bolle akkers. Aan
de doorsnede was te zien dat er in tegenstelling tot de normale
"ondiepe" (1 à 1,5m) grachten, ook zeer diepe (2,5 à 3,5m) grachten
waren gegraven door de landbouwers uit die tijd. De aarde die zij uit de
diepe grachten haalden, werd bovenop de akker uitgespreid, waardoor deze
steeds hoger werd. Deze werkzaamheden gebeurden vermoedelijk eenmalig.
Verklaringen voor deze intensieve arbeid zijn het overtollige water dat
zo efficiënter van de akkers kon afvloeien en de grondverbetering. De
grond die uit de grachten geheeld werd was lemiger dan de toplaag en
bovendien ook kalkrijk. Het verspreiden van dergelijke grond op de
akkers in combinatie met het toedienen van organische meststoffen,
verbeterde de kwaliteit van de bodem aanzienlijk. Deze landbouwtechniek
begon vermoedelijk in de 15e eeuw. Dit kon men afleiden uit
archeologische vondsten en pollenanalyse. De houtkanten, waar de Zwarte
els domineerde, werden vanaf 1800 vervangen door opgaande bomen
(voornamelijk canadapopulier). De laatste tijd worden steeds meer bomen
omgehakt zodat het landschap een meer open karakter krijgt. Het
"Waaslandse bos", dat door de bomenrijen veroorzaakt werd, verdwijnt
stilaan. Begin de jaren '60 typeert Snacken het Land van Waas als een
landschap met filtrerende doorzichtigheid. In vele delen van het gebied
zijn de perceelsrandbegroeiingen, die de basis vormden van het kenmerk
van het Land van Waas stilaan aan het verdwijnen. Binnen de afbakening
van de ankerplaats wordt deze evolutie ook vastgesteld, doch in mindere
mate. De Barbierbeek is een sterk meanderende beek, dit relatief
zeldzaam in Vlaanderen aangezien de meeste beken zijn rechtgetrokken.
Hier en daar worden op de Barbierbeek natuurlijk afgesneden meanders
aangetroffen. Op sommige plaatsen oefent de Barbierbeek een sterke
erosie uit op de oevers in de buitenbochten. De oorzaak hiervan is grote
toename van het af te voeren water dat in korte tijd doorheen de beek
moet getransporteerd worden. De grote waterhoeveelheden zijn afkomstig
van de E17 en van de toegenomen verharde oppervlakte. De beek zoekt een
nieuw evenwicht zodat de meanders sneller evolueren met oeveropbouw aan
de binnenzijde en oeverafbraak aan de buitenzijden van de meanders. Het
Geelhof is op het einde van een vrij lange dreef gelegen. Op een
zolderbalk staat het jaar 1641 vermeld. Achter het erf met recente
stallingen ligt nog een omwalde motte, thans boomgaard, die naar
verluidt een overblijfsel van het middeleeuws kasteel van de
heerlijkheid Gheelhauts is. Het Hof ter Elst is een omwalde hoeve op de
plaats van een ridderlijk kasteel dat reeds in 1320 gekend was. Zijn
naam ontleent het aan de begroeiïng van de plaats nl. elzenkreupelhout.
Oorspronkelijk was het een bijna cirkelvormig perceel, dat volledig
omgeven was door een brede wal, en toegankelijk langs een bakstenen
poortgebouw dat door de aanleg van de E3 autosnelweg grotendeels
gehavend werd. De plaats van de hoeves is een indicatie voor de
begrenzing van de historische overstromingszone: bij de oprichting ervan
trad de Barbierbeek normaal niet buiten haar oevers. Op historische
kaarten wordt ter hoogte van de Pismolenstraat de Pismolen getekend. De
vorm van het spaarbekken wordt nog op de huidige kadasterkaart
teruggevonden. Het spaarbekken is ondertussen volledig toegeslibd.



Landschapswaarden
-----------------


Wetenschappelijke waarde
~~~~~~~~~~~~~~~~~~~~~~~~

De fossiele loop van de Barbierbeek is tijdens het Laatglaciaal
ontstaan. De huidige beek is ontstaan in het Atlanticum door stijging
van het grondwaterpeil. De valleiwand van de nog sterk meanderende beek
is zachthellend. De valleibodem bestaat zowel alluviale als colluviale
afzettingen. Er werd een sijpelbronzone aangetoond binnen de vallei, dit
is uitzonderlijk op deze plaats in het Waasland. Er is een duidelijke
overgang naar het bolleakkergebied. De bolle akkers situeren zich op
zandgronden.

Historische waarde:
~~~~~~~~~~~~~~~~~~~


De meandering van de Barbierbeek is duidelijk herkenbaar op de kaart
van Ferraris, de omliggende percelen zijn als akkerland aangeduid. De
percelering is tenminste laat-middeleeuws. Langs de beek komen enkele
hoevecomplexen voor die op oude ontginningskernen teruggaan. De
bolleakkertopografie is hier best bewaard gebleven. Het landschap is
gaaf gebleven in vergelijking met Ferraris, de wegenstructuur is nog
herkenbaar.

Esthetische waarde:
~~~~~~~~~~~~~~~~~~~

De beek heeft een meanderende loop, vooral ten
zuiden van de E17. De percelering is klein en blokkig. De bolle akkers
met resten van perceelsranden vormen een filterend landschap.



Ruimtelijk-structurerende waarde:
~~~~~~~~~~~~~~~~~~~~~~~~~~~~~~~~~

De Barbierbeek meandert sterk, haar ligging wordt door de
beekbegeleidende vegetatie versterkt. De 'bolle akkers' zijn rond de
beek goed bewaard. Dit zijn percelen waarvan het centrum hoger ligt dan
de randen. Het hoogteverschil kan enkele meters bedragen. De
perceelsrandbegroeiing zorgt voor een filterend landschap.




A. LANDSCHAPSELEMENTEN EN OPBOUWENDE ONDERDELEN
-----------------------------------------------



GEOMORFOLOGIE/HYDROGRAFIE
~~~~~~~~~~~~~~~~~~~~~~~~

**Microreliëf:**

 * microreliëf
 * talud


**Macroreliëf:**

 * macroreliëf

**Hydrografische Elementen:**

 * waterloop
 * beek
 * vallei
 * meander


**Geologie:**


cuesta van het Waasland

ELEMENTEN VAN BOUWKUNDIG ERFGOED, NEDERZETTINGEN EN ARCHEOLOGIE
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

**Landbouwkundig erfgoed:**

 * hoeve
 * schuur


Hof ter Elst, Geelhof

 **Archeologische elementen:**
site ridderlijk kasteel (Hof ter Elst), omwalde motte (thans
boomgaard bij Geelhof)

ELEMENTEN VAN TRANSPORT EN INFRASTRUCTUUR
~~~~~~~~~~~~~~~~~~~~~~~~~~~~~~~~~~~~~~~~~

**Wegenis:**

 * weg
 * pad



ELEMENTEN EN PATRONEN VAN LANDGEBRUIK
~~~~~~~~~~~~~~~~~~~~~~~~~~~~~~~~~~~~~

**Puntvormige elementen:**

 * bomengroep
 * solitaire boom


**Lijnvormige elementen:**

 * dreef
 * bomenrij
 * hagen
 * perceelsrandbegroeiing

**Kunstmatige waters:**

 * poel


**Topografie:**

 * blokvormig
 * onregelmatig
 * historisch stabiel
 * bolle akkers



OPMERKINGEN EN KNELPUNTEN
~~~~~~~~~~~~~~~~~~~~~~~~

Op sommige plaatsen oefent de Barbierbeek een sterke erosie uit op de
oevers in de buitenbochten. De oorzaak hiervan is grote toename van het
af te voeren water dat in korte tijd doorheen de beek moet
getransporteerd worden. De grote waterhoeveelheden zijn afkomstig van de
E17 en van de toegenomen verharde oppervlakte. De beek zoekt een nieuw
evenwicht zodat de meanders sneller evolueren met oeveropbouw aan de
binnenzijde en oeverafbraak aan de buitenzijden van de meanders. In vele
delen van het Land van Waas zijn de perceelsrandbegroeiingen, die de
basis vormden van het kenmerk van het Land van Waas stilaan aan het
verdwijnen. Binnen de afbakening van de ankerplaats wordt deze evolutie
ook vastgesteld, doch in mindere mate. De laatste jaren zijn de akkers
nog steels bol, maar de terrasvormige verlaging van de perceelsranden
komt niet meer voor. Ook de grasstrook tussen het perceel en de gracht
is verwenen. De akkers sluiten zo dicht mogelijk aan bij de grachten.
