Vlassenbroekse polder en polder van Kastel, Mariekerke en Sint- Amands
======================================================================

:Ankerplaats ID: A14002




Omschrijving
------------

De polders van Vlassenbroek en Kastel liggen in een zeer bochtig
traject van de Zeeschelde, ten zuiden van Moerzeke. Deze ankerplaats
bestaat uit alluviale klei of ligt net op de overgang van de alluviale
vallei naar de Vlaamse Zandstreek. Ten westen van het gebied ligt de
stuifzandrug van Grembergen. Het gebied ligt in en op de rand van een
oostelijke uitloper van de Vlaamse Vallei. De Roggeman, een historische
geul van de Schelde, heeft zich tot diep in de tertiaire formatie
ingesneden gedurende vermoedelijk het Onder- en Midden-Pleistoceen. Het
is dan nadien, in het Weichselglaciaal, dat deze erosiegeul opnieuw werd
opgevuld met niveo-eolisch en (niveo-)fluviatiel zandig en lemig
materiaal. Het niveo-eolisch dekmateriaal kan tot 20 m dik zijn, het is
in de vallei van de Schelde vooral zandig en plaatselijk rust het op een
5 m dikke grintlaag. In het Holoceen verstoven de droogste gedeelten van
de op het einde van het Weichselglaciaal gevormde zandruggen. Ook niéuw
eolisch transport van zand uit de drooggevallen boreale valleien kwam op
gang. Laatstgenoemd transport gaf het ontstaan aan bijvoorbeeld de
stuifzandrug van Grembergen die zoals de meeste ruggen ten oosten ligt
van de Schelde. Het meest westelijk gedeelte van de Roggeman voelt nog
de uitlopers van deze stuifzandrug, want zandig substraat komt er immers
op geringe diepte voor. De stuifzandrug scheidt verder de Vlaamse
Zandstreek (tertiaire gronden) van het Broek van Grembergen (kwartair
alluvium). Terwijl de binnenbocht van de Roggeman behoort tot het
alluvium van de Schelde (Holoceen) is in het noorden zeer duidelijk de
overgang merkbaar naar de hogergelegen, pleistocene zand- en lemig
zandgronden (kouter van Moerzeke). De noordelijke uitstulping van de
Scheldeloop -waarvan de historische en nu afgesneden bocht in het
reservaat het meest noordelijke punt was- gaf de oorsprong aan een breed
alluvium met natte tot uiterst natte kleiige en zandlemige sedimenten en
aan vervening tegen de steilrandovergangen. In het Holoceen zijn de
broeken gevormd (Broek van Grembergen, Vlassenbroekse polder, Polder van
Moerzeke-Kastel) die dan zijn ingedijkt in de vroege middeleeuwen (13e
eeuw, polder van Moerzeke-Kastel). De binnenbocht van de Roggeman kan
samen met de meest noordoostelijke zone van de Vlassenbroekse polder als
een soort van laaggegelen "fossiele oeverwal" worden beschouwd. De
vorming van de polder 'Het Zwijn' is mogelijk geweest door de wijziging
in de loop van de Schelde. Het meanderen tussen de Oude Briel en
Mariekerke werd meer uitgesproken. De bolle oever breidde zich uit. De
holle oever langs Sint- Amands werd uitgeschuurd. "De Kramp" is een
natuurreservaat in een in het oog springende meander van de Schelde
gelegen. Deze werd omwille van de bedijking niet door de Schelde
afgesneden. Reeds vanaf 1255 waren bedijkers actief; eerst werden de
broeken van Moerzeke en verhevenheid van Kastel bedijkt. Vanaf de 14e
eeuw is de mens de polders gaan indijken met als doel het omzetten van
de alluviale vlakte in vruchtbaar weiland. Op de hoogste delen konden de
gronden voldoende ontwaterd worden en werden de binnendijkse gebieden
omgevormd tot polders met smalle en langwerpige percelen en werd het
doorsneden door tal van beken en sloten. De lager gelegen marginale
gronden werden met wijmen beplant. Later zal de Canadapopulier zin
intrede doen om economische redenen. De buitendijkse gronden, ook
schorren of uiterwaarden genoemd, bestonden oorspronkelijk uit rietland.
In sommige gevallen legde men rond de schorren kleine dijkjes aan. De
ingedijkte schorregebieden werden oorspronkelijk als hooiweide en later
als wilgenaanplant bewerkt. Bij zeer hoge getijden stroomde het water
over deze dijkjes waarbij een voedselrijke sliblaag werd aangevoerd over
de schorre. Later bleven de grienden door gebrek aan interesse onbeheerd
achter en evolueerden naar wilgenhakhoutbosjes. De hooilandjes werden in
veel gevallen opnieuw rietvelden, de te verwachten begroeiing op die
plaats. Op verschillende plaatsen waar er dijkdoorbraken waren
ontstonden wielen. Bij het uitbaggeren van de Schelde werden vele,
voornamelijk bronzen, voorwerpen teruggevonden die van de steentijd tot
de post-middeleeuwen dateren. Het kerkje van Vlassenbroek moet in de
tiende of elfde eeuw zijn opgericht, het bevat Romaanse en Gotische
delen. Het oudste deel, het koor, is in blauwe Doornikse steen gebouwd.
Tijdens de godsdienstige troebelingen van de 16e eeuw had het kerkje
zwaar te lijden. Het werd tijdens de eerste helft van de 17e eeuw
grondig hersteld. Het kerkje, dat als monument geschermd is, is eveneens
een bedevaartsplaats; de H. Geertrui, de patroonheilige van ratten en
muizen, wordt er aanbeden. Het kerkhofje loopt tot aan de Scheldedijk.
Verschillende van de kleine vissershuisjes van Vlassenbroek zijn
tegenwoordig tot kunstgalerijtjes verbouwd. De kerk van Mariekerke
dateert van 1925. Ze staat op het hoogste punt van de gemeente en is aan
drie zijden omgeven door de Schelde. De vroegere kerk werd tijdens de 1e
WO vernield, enkel het koor en de toren bleven bewaard. De overzet
tussen Mariekerke en 'Het Zwijn' wordt al in 1287 vermeld. Hij behoorde
toe aan de Sint- Bernardusabdij. Het huidige veer tussen Kastel en Sint-
Amands dateert van 1868. De "Dam" is de straat die naar de oude
Scheldedijk verwijst, deze werd aangelegd achter de regelmatig blank
staande schorren. De drassige gronden verklaren de schaarse bebouwing
aan de westelijke zijde van de straat. De smalle straat met gebogen
tracé maakt de verbinding tussen kerk en kouter, ze werd in 1868
gekasseid, de landelijke dorpswoningen zouden tot 1800 teruggaan.
Niettegensstaande aanpassingen bleef het oorspronkelijk karakter van de
bebouwing nog vrij gaaf bewaard. Ook de kerk van Sint- Amands en de
vroegere kaai liggen aan de Schelde. Aan de Schelde komen verschillende
zichten op beide kerken en hun omgeving voor, wat hun binding met die
stroom benadrukte. In 1927 werd het praalgraf voor de dichter Emile
Verhaeren in de Scheldebocht te Sint- Amands opgericht.



Landschapswaarden
-----------------


Wetenschappelijke waarde
~~~~~~~~~~~~~~~~~~~~~~~~


Dit gebied behoort tot het alluviale deel van de Scheldevallei. De
schorren zijn van de slikken gescheiden door middel van een microklif.
In de polders liggen oude scheldearmen. De polders worden voor landbouw
gebruik maar bevatten ook nog enkele broekbossen. In deze afbakening is
er een overgang van alluviale naar hogergelegen zandige tot lemig
zandige gronden waar te nemen. De Roggeman en het "Zwijn' zijn
afgesneden Schelde-armen.

Historische waarde
~~~~~~~~~~~~~~~~~~


In de polder van Vlassenbroek is de percelering grotendeels volgens
Ferraris (ca. 1775), vooral de richting van de percelering. Er ligt ook
een prehistorische scheldearm. De turfputten aan de rond van het
Nieuwbroek van Vlassenbroek vormen het bewijs van deze loop. Op Ferraris
is ook de loop van de kleine "kreek" te zien. De polder van Kastel is
strooksgewijs drooggelegd, er wordt een onderscheidt tussen Oudland en
Nieuwland gemaakt naargelang de periode van droogleggen.

Esthetische waarde
~~~~~~~~~~~~~~~~~~

De Vlassenbroekpolder is nu grotendeels beplant
met bomen, de strookvormige percelering duidelijk herkenbaar op de
orthofoto. Van de polder van Kastel is een gedeelte door weiland
ingenomen, het andere deel bestaat uit wilgenvloedbossen en rietvelden
die door geulen doorsneden zijn. Aan de andere scheldeoever liggen de
dorpjes Sint- Amands en Mariekerke, hun kerken staan aan de dijk. Aan de
Schelde komen verschillende zichten op beide kerken en hun omgeving
voor, wat hun binding met die stroom benadrukte.


Sociaal-culturele waarde
~~~~~~~~~~~~~~~~~~~~~~~~



In 1927 werd het praalgraf voor de dichter
Emile Verhaeren in de Scheldebocht te Sint- Amands opgericht. De overzet
tussen Mariekerke en Kastel wordt al in 1287 vermeld. Hij behoorde toe
aan de Sint- Bernardusabdij. Het huidige veer tussen Kastel en Sint-
Amands dateert van 1868.

Ruimtelijk-structurerende waarde
~~~~~~~~~~~~~~~~~~~~~~~~~~~~~~~~

De Schelde loopt centraal door deze ankerplaats. Daaromheen bevinden
zich schorren, deze liggen nog buiten de dijken. Achter de dijken liggen
de polders. Deze liggen voornamelijk onder landbouwland. Er komt ook
heel wat populierteelt voor. De bewoning situeert zich op de donken;
Vlassenbroek, Kastel, Mariekerke en Sint- Amands. De Roggeman is een
afgesneden Scheldemeander.



Landschapselementen en opbouwende onderdelen
--------------------------------------------



Geomorfologie/hydrografie
~~~~~~~~~~~~~~~~~~~~~~~~~


**Microreliëf:**
 * microreliëf
 * talud


**Macroreliëf:**
 * macroreliëf
 * steilrand
 * markante terreinovergang

**Hydrografische Elementen:**
 * waterloop
 * rivier
 * beek
 * vallei
 * meander
 * oude rivierarm


**Moerassige gronden:**
 * moeras
 * rietland



Elementen van bouwkundig erfgoed, nederzettingen en archeologie
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

**Nederzettingspatronen:**
 * gehucht

Vlassenbroek

**Landbouwkundig erfgoed:**
 * hoeve


**Kerkelijk erfgoed:**
 * kerk
 * kapel


**Klein historisch erfgoed:**
 * standbeeld
 * kruis


graf Emile Verhaeren, waterpomp

 **Andere:**

Elementen van transport en infrastructuur
~~~~~~~~~~~~~~~~~~~~~~~~~~~~~~~~~~~~~~~~~

**Wegenis:**
 * weg
 * pad


**Waterbouwkundige infrastructuur:**
 * dijk
 * sluis
 * grachtenstelsel


veer

Elementen en patronen van landgebruik
~~~~~~~~~~~~~~~~~~~~~~~~~~~~~~~~~~~~~

**Lijnvormige elementen:**
 * bomenrij
 * knotbomenrij

**Kunstmatige waters:**
 * turfput
 * weel


**Topografie:**
 * repelvormig
 * blokvormig
 * historisch stabiel


**Typische landbouwteelten:**
 * hoogstam


**Bos:**
 * loof
 * broek
 * hakhout
 * middelhout
 * hooghout
 * struweel


**Bijzondere waterhuishouding:**
 * polder
 * uiterwaarden
 * buitendijks



Opmerkingen en knelpunten
~~~~~~~~~~~~~~~~~~~~~~~~~


In de polder van Kastel neemt de tuinbouw serieuse uitbreiding met het
plaatsen van serrecomplexen tot gevolg. De polder van Vlassenbroek wordt
door de populierenteelt gedomineerd. De polder wordt door de expresweg
N41 doorsneden. Rond de turfputjes staan visserskoten.
