Bergskes-Assebroekse Meersengebied-Beverhoutsveld
=================================================

:Ankerplaats ID: A30021




Omschrijving
------------

Deze ankerplaats ligt in de gemeenten Brugge (Assebroek), Beernem en
Oostkamp. In het noorden vormt de bebouwing van Steenbrugge, Assebroek
en Ver Assebroek (beiden gem. Brugge) de grens, in het oosten de weg
tussen Assebroek en Beernem, in het zuiden door de weg tussen
Lijsterhoek (Beernem) en Veldhoek (idem), in het westen een dreef die in
noordwestelijke richting loopt. Uit fysisch-geografisch en
landschappelijk oogpunt bestaat deze ankerplaats uit drie grote delen:
de Bergskens zijn gelegen op de dekzandrug
Gistel-Maldegem-Stekene-Verrebroek, de Assebroekse meersen liggen in de
depressie achter deze rug, en het Beverhoutsveld ligt iets hoger op arme
zandgrond. Geheel het gebied behoort tot een uitloper van de Vlaamse
Vallei. De noordelijke uitlopers van deze ankerplaats met een
hoogteligging boven 5m, zijn gesitueerd op een zandige bodem van de
dekzandrug die vrij goed gedraineerd is. Rond het kasteel Bergskes staat
nog een klein bosbestandje met een gemengde samenstelling van zowel
loof- als naaldbomen. Ook ter hoogte van de Hoeve St-Trudo komt nog een
loofbosje voor. Ook elders in Vlaanderen is deze dekzandrug vaak bebost
omdat de arme zandgrond geen goeie landbouwgrond vormen. Centraal in de
Assebroekse Meersen ligt ook een zandige uitloper van deze rug die men
herkent aan een relatief hogere ligging t.o.v. de aangrenzende meersen
en het verspreid voorkomen van akkerlandpercelen. De overgang tussen de
dekzandrug en de achterliggende depressie gebeurt bruusk en is goed
zichtbaar op het terrein. Ook landschappelijk komt hij goed tot uiting
door het contrast tussen het eerder gesloten landschap op de dekzandrug
(bebossing) en het half open meersengebied met veel
perceelsrandbegroeiing en dominant graslandgebruik. Aan de rand van het
meersengebied vlakbij de zandrug komt kwelwater aan de oppervlakte wat
een unieke vegetatie met zich meebrengt. De ondergrond van deze
depressie bestaat uit zandige Vlaamse Vallei-afzettingen, vervolgens
Laatglaciale moeraskalk met erboven een venige laag, én daarboven
voornamelijk Holoceen zandig en lemig materiaal. Het uitgesproken
alluviaal karakter van dit gebied, zijnde een natuurlijk bergingsgebied
in functie van de afwatering van de omgevende landschappen, is bepalend
voor het dominant voorkomen historisch permanent graslandgebruik. Het
grachtenstelsel is geënt op de dekzandrug: enerzijds evenwijdig ermee in
oost-west richting en anderzijds dwars erop in noord-zuidrichting. Door
de aanleg van een grachtenstelsel, door de afwatering naar het kanaal
Gent-Oostende via de Hoofdsloot en het St-Trudoledeke, en door de inzet
van pompen is het gebied niet meer zo vochtig als vroeger, maar het
graslandgebruik primeert nog steeds op akkerbouw. De wei- en
hooilandpercelen zijn begrensd door grachten met rietkragen, en
perceelsrandbegroeiing (vooral knotbomenrijen). Op hoger gelegen stukken
komen enkele dreven voor. De Gemene Weiden (in noorden) zijn gekenmerkt
door zeer kleine regelmatige graslandperceeltjes en door een oud
gebruiksrecht van de aanborgers op deze gronden. Uit enkele
archeologische vondsten maakt men op dat het gebied tijdens het
Mesolithicum bewoond was; de nederzetting(en) lag(en) vermoedelijk nabij
de rand of op de dekzandrug. Ten zuiden van de kerk van Ver-Assebroek
ligt een circulaire structuur bestaande uit drie concentrische grachten
met wallen en een noord-zuid verlopende onderbreking die het hele
terrein in twee delen snijdt. Ze wordt ten dele visueel benadrukt door
een bomenrij. De structuur getuigt vermoedelijk van een verlaten
ringwalsite uit de 11e-12e eeuw. Deze ringvormige structuur vormde
mogelijks het opperhof dat aansloot bij het neerhof waar momenteel de
kerk en het leenhof van Ver-Assebroek staan. Bijkomend onderzoek kan
hierover duidelijkheid scheppen. Tussen de Gemene Weiden en het kasteel
Bergskes loopt een oude tramlijn die nu begroeid is met een houtkant. In
het zuiden van het eigenlijke meersengebied ligt een klein
naaldhoutbosje dat uit landschappelijk oogpunt stoort in dit historische
graslandcomplex. Verder is het meersengebied nauwelijks bebouwd en vormt
een open ruimte aan de rand van de stad Brugge. Weinig wegen doorsnijden
het gebied wat de landschappelijke samenhang bevordert. Vanuit de
zuidoostelijke uitloper van het Meersengebied heeft men nog een doorkijk
naar het beboste deel van de dekzandrug rond Rijkevelde (eveneens
ankerplaats). In het Beverhoutsveld komen de Pleistocene sedimenten van
de Vlaamse Vallei aan de oppervlakte. Het gebied vertoont kleine
zandruggetjes (typisch voor de Vlaamse Vallei-afzettingen) en heeft een
slechte waterhuishouding en arme bodem, wat de reden vormde voor de zeer
late ontginning van het gebied. Vóór 1850 was het een heidegebied
(wastina) waar het vee gemeenschappelijk kon grazen. In het begin van de
middeleeuwen stond er waarschijnlijk nog een bos dat echter vrij snel
tot heidegebied evolueerde door overbegrazing. In het gebied komt nu nog
steeds heidevegetatie voor. Tijdens de middeleeuwen waren hier talrijke
veldvijvers aanwezig die nu verdwenen zijn. In sommige weilanden zijn
cirkelvormige depressies aanwezig, maar het is niet bekend of dit resten
van veldvijvers zijn. Vanaf 1850 werd dit gebied op zeer systematische
manier ontgonnen. Een rechtlijnig drevenpatroon deelde het gebied in
grote blokken landbouwland op die op hun beurt nog eens onderverdeeld
werden in gebruikspercelen. De dreven zijn nog zeer herkenbaar en goed
bewaard gebleven. Langs de percelen kwamen (en komen hier en daar nog)
knotbomenrijen, houtkanten e.d. voor. De vele sloten en grachtjes (met
veelal rietkragen) zorgen voor de afwatering van het gebied. De dreven
accentueren het systematische ontginningspatroon van het gebied en delen
het gebied ook visueel op in kleinere ruimtes. De perceelsrandbegroeiing
en de rietkragen in grachten delen die kleinere ruimtes verder op.
Desalniettemin heeft het gebied een half open karakter met af en toe
vergezichten. Het verschil tussen het landschap op de dekzandrug, in de
achterliggende depressie (meersengebied) en het veldgebied wordt goed
geaccentueerd door het verschil in openheid: op de rug is het een
gesloten landschap met enkele bosjes terwijl het in het meersengebied en
het veldgebied een half open landschap is door de vele bomenrijen. Deze
landschappelijke verschillen dienen minstens behouden en zelfs versterkt
te worden in de toekomst. Door de schaalvergroting in de landbouw worden
steeds meer percelen samengevoegd tot één groot blok; ook de
perceelsrandbegroeiing is veel minder aanwezig dan vroeger. Men dient
het kleinschalig karakter van vooral weilanden te behouden met typische
perceelsrandbegroeiing. Het wegdek van verschillende wegen is nog niet
verhard wat een meerwaarde voor het gebied betekent. De schaarsheid en
authentiek karakter van de wegen en paden dient behouden te blijven.
Door het gebied lopen geen drukke wegen wat de rust in het gebied
bevordert. Het gebied is eveneens gekenmerkt door een bijna afwezigheid
van bebouwing. De weinige bebouwing ligt sterk verspreid, en de zeer
lage bebouwingsdichtheid moet in de toekomst zeker gevrijwaard blijven.
Langs de grenzen dient men vooral de oprukkende lintbebouwing in te
tomen. Uitbreidingen van bestaande grondgebonden landbouwbedrijven
moeten zoveel mogelijk gebufferd worden om het landelijke karakter te
behouden. 



Landschapswaarden
-----------------


Wetenschappelijke waarde
~~~~~~~~~~~~~~~~~~~~~~~~


De ankerplaats ligt ter hoogte van een westelijke uitloper van de
Vlaamse vallei en vertoont de gave en natuurlijke overgang van de
Pleistocene dekzandrug (Gistel-Maldegem-Stekene-Verrebroek) naar de
depressie van de Assebroekse Meersen, tot de hogere zandige afzettingen
van het Beverhoutsveld. Het uitgesproken alluviaal karakter van het
meersengebied, zijnde een natuurlijk bergingsgebied in functie van de
afwatering van de omgevende landschappen, is bepalend voor het dominant
voorkomen van historisch permanent graslandgebruik. De Assebroekse
Meersen hebben op zeer geringe diepte zeer kalkrijke meerafzettingen uit
het Laatglaciaal die wijzen op de historisch natte omstandigheden van
deze depressie. Het historisch permanent graslandgebruik en de zeer
vochtige omstandigheden bieden een zeer rijke en gevarieerde flora (met
specifieke kwelindicatoren). De drogere condities van de stuifzandrug en
het Beverhoutsveld veroorzaken een andere flora die eerder
droogtebestendig is en voedselarme omstandigheden verdraagt (zoals
heidevegetatie). Door die wisselende fysische omstandigheden kent het
gebied een zeer grote rijkdom en diversiteit aan flora en fauna.

Historische waarde
~~~~~~~~~~~~~~~~~~


De deelgebieden van deze ankerplaats vertonen elk een specifiek
landschap dat gekenmerkt wordt door een hoge gaafheid. Het bebost
karakter van de dekzandrug en de inplanting van het kasteel hebben een
historische achtergrond vanwege de landbouwkundig marginale
omstandigheden. De Assebroekse Meersen kennen een historisch permanent
graslandgebruik dat gebonden is aan de zeer natte omstandigheden van
deze depressie. Daarbij maken de gave knotbomenrijen en de grachten met
rietbegroeiing de goed bewaarde percelering herkenbaar. De Gemene Weiden
(in noorden) zijn gekenmerkt door zeer kleine regelmatige
graslandperceeltjes en door een oud gebruiksrecht van de aanborgers op
deze gronden, wat uniek is in Vlaanderen en zelfs nog actueel. Het
dambordvormige percelerings- en wegenpatroon van het Beverhoutsveld
getuigt van de grootschalige en late ontginning van dit veldgebied en
wordt benadrukt door dreven en perceelsrandbegroeiing. Het voorkomen van
een merkwaardige circulaire site ten zuiden van de kerk van
Ver-Assebroek getuigt van de middeleeuwse occupatie van het gebied.

Esthetische waarde
~~~~~~~~~~~~~~~~~~

De zeer lage bebouwingsgraad en de lage
versnijdings-/versnipperingsgraad geeft dit gebied een enorme
esthetische waarde. De deelgebieden tonen door hun landschappelijke
eigenheid een verschil in landschappelijke openheid, percelering,
landgebruik, e.d. die visueel zeer herkenbaar is. De aanwezigheid van
dreven in het meersengebied én het Beverhoutsveld zorgt voor een
samenhang en verbinding tussen beide gebieden. De bebossing van de
dekzandrug maakt hem visueel herkenbaar in het landschap en contrasteert
sterk met het landbouwgebruik in de rest van de ankerplaats. De
kleinschalige percelering, de dreven, het overwegend graslandgebruik,
het grachtenstelsel en de gaafheid van de perceelsrandbegroeiing geven
de Assebroekse Meersen een grote visueel-esthetische waarde. Het gave
drevenpatronen en de verspreide perceelsrandbegroeiing benadrukken
visueel de structuur van het dambordvormige ontginningspatroon in het
Beverhoutsveld.

Ruimtelijk-structurerende waarde
~~~~~~~~~~~~~~~~~~~~~~~~~~~~~~~~

De oriëntatie van de dekzandrug en de achterliggende depressie zijn
zeer structurerend voor het landschap omdat de percelering, de grachten
en de wegen daarop geënt zijn. In het Beverhoutsveld is het
ontginningpatroon geënt op oriëntatie van de uitloper van de Vlaamse
vallei en benadrukken de dreven haarnoordwest-zuidoostoriëntatie.



C.LANDSCHAPSELEMENTEN EN OPBOUWENDE ONDERDELEN
--------------------------------------------



Geomorfologie/hydrografie
~~~~~~~~~~~~~~~~~~~~~~~~~


**Microreliëf:**

 * microreliëf


**Macroreliëf:**

 * markante terreinovergang

overgang Pleistocene dekzandrug naar Meersengebied met vnl. Holoceen

**Hydrografische Elementen:**

 * beek


hoofdsloot, St-Trudoledeke, Zuiddambeek, Mazelbeek

**Moerassige gronden:**

 * rietland


in laagste delen van de Assebroekse Meersen

Elementen van bouwkundig erfgoed, nederzettingen en archeologie
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

**Kastelen, landgoederen en aanhorigheden:**

 * kasteel


kasteel Bergskens met bijhorend bosje

 **Archeologische elementen:**
circulaire structuur ten zuiden van kerk van Ver-Assebroek

Elementen van transport en infrastructuur
~~~~~~~~~~~~~~~~~~~~~~~~~~~~~~~~~~~~~~~~~

**Spoorweg:**

 * oude tramroute

tramroute Oedelem-Brugge (rond kasteel Bergskens)

Elementen en patronen van landgebruik
~~~~~~~~~~~~~~~~~~~~~~~~~~~~~~~~~~~~~

**Lijnvormige elementen:**

 * dreef
 * bomenrij
 * houtkant
 * knotbomenrij
 * perceelsrandbegroeiing

dreven in veltgebied; perceelsrandbegroeiing in meersengebied:
knot/bomenrijen, houtkanten

**Kunstmatige waters:**

 * poel


veedrinkput

**Topografie:**

 * blokvormig


Beverhoutsveld: opstrekkend, geometrisch;

**Historisch stabiel landgebruik:**

 * permanent grasland


in Assebroekse Meersen

**Bos:**

 * naald
 * loof


op dekzandrug in noorden

Opmerkingen en knelpunten
~~~~~~~~~~~~~~~~~~~~~~~~~


De monotone en recente aanplantingen van naaldbosjes in het zuiden van
het eigenlijke meersengebied storen in dit historisch graslandcomplex.
Schaalvergroting in de landbouw brengt grotere percelen met zich mee wat
echter afbreuk doet aan de kleinschaligheid van het landschap in deze
ankerplaats. De omzetting van wei- of hooiland in akkerland brengt de
herkenbaarheid van het landschap in gevaar en de goed bewaarde relatie
tussen bodemgesteldheid en bodemgebruik. De enorm lage
bebouwingsdichtheid van het gebied wordt bedreigd door de oprukkende
bebouwing vanuit Brugge en door de oprukkende lintbebouwing uit
omringende dorpen en gehuchten (Moerbrugge). Daarenboven verhindert de
lintbebouwing het zicht op deze open ruimte van op de wegen. In het
noorden dient de doorkijk naar de ankerplaats Rijkevelde-Loweiden
gevrijwaard omdat Rijkevelde de verderzetting is van het stuifzandgebied
gelegen op de beboste dekzandrug.
