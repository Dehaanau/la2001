Vallei van de Warmbeek en kasteel van Beverbeek
===============================================

Anker ID: A70027
----------------

**Landschap**

--------------

A. LANDSCHAPSELEMENTEN EN OPBOUWENDE ONDERDELEN
-----------------------------------------------

--------------

GEOMORFOLOGIE/HYDROGRAFIE
~~~~~~~~~~~~~~~~~~~~~~~~~

**Hydrografische Elementen:**

 * beek
 * vallei
 * meander


Warmbeek, Beverbeekloop, de Vliet

**Moerassige gronden:**

 * moeras
 * rietland
 * ven



ELEMENTEN VAN BOUWKUNDIG ERFGOED, NEDERZETTINGEN EN ARCHEOLOGIE
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

**Koeren en hovingen:**

 * park


**Kastelen, landgoederen en aanhorigheden:**

 * kasteel
 * boswachterswoning
 * landgoed
 * kasteelgracht


**Landbouwkundig erfgoed:**

 * hoeve
 * schuur
 * stal
 * wagenhuis


Jagerhof, Beverbeekhoeve

**Molens:**

 * watermolen


Het Mulke

**Militair erfgoed:**

 * motte


woontoren de Tomp

**Kerkelijk erfgoed:**

 * kerk
 * kapel
 * abdij
 * klooster


Kluis, Catharinadal, Kapel Onze-Lieve-Vrouw in de Nood

 **Archeologische elementen:**
o.a. de Tomp, Grote Haart, de Waag

ELEMENTEN VAN TRANSPORT EN INFRASTRUCTUUR
~~~~~~~~~~~~~~~~~~~~~~~~~~~~~~~~~~~~~~~~~

**Spoorweg:**

 * verlaten spoorweg

**Waterbouwkundige infrastructuur:**

 * grachtenstelsel



ELEMENTEN EN PATRONEN VAN LANDGEBRUIK
~~~~~~~~~~~~~~~~~~~~~~~~~~~~~~~~~~~~~

**Puntvormige elementen:**

 * bomengroep
 * solitaire boom


**Lijnvormige elementen:**

 * dreef
 * bomenrij
 * houtkant
 * perceelsrandbegroeiing

**Kunstmatige waters:**

 * vijver


oude vijvers Lange Els, Tompwijer, oude molenvijver

**Topografie:**

 * historisch stabiel


**Historisch stabiel landgebruik:**

 * plaggenbodems
 * heide


heiderelicten, plaggenbodems in de omgeving van bebouwingskernen

**Bos:**

 * naald
 * loof
 * broek
 * hooghout


**Bijzondere waterhuishouding:**

 * vloeiweide
 * watering



OPMERKINGEN EN KNELPUNTEN
~~~~~~~~~~~~~~~~~~~~~~~~~

De recente bebouwing levert geen bijdrage tot de landschapswaarden. Een
knelpunt is ook het beheer van de Watering.

--------------

B.landschapswaarden
-------------------

Wetenschappelijke waarde:
In het gebied liggen meerdere archeologische zones zoals de
archeologische zone van de Grote Haart met o.a. grafheuvels uit de
IJzertijd, de Tomp en de Waag.
Historische waarde:
In het gebied liggen meerdere historische domeinen en sites zoals de
Achelse Kluis, het kasteeldomein van Beverbeek met de Beverbeekhoeve,
het kasteeldomein van Genebroek, het voormalige Franciscanessenklooster
Catharinadal, restanten van het voormalige waterslot Grevenbroek en het
voormalige waaghuis, archeologische sites zoals de grafheuvels uit de
IJzertijd - Romeinse tijd en de Tomp en meerdere gebouwen met
erfgoedwaarde zoals de watermolen op de Warmbeek, het Mulke, de kapel
van O.-L.-Vrouw in de Nood en de langgestrekte hoeve Jagershoef.
Landbouw was in het verleden de hoofdbedrijvigheid van de gemeente Achel
vandaar dat ook in deze regio een wateringen of vloeiweiden werden
aangelegd. De Watering St.-Huibrechts-Lille dateert uit de tweede helft
19de eeuw en strekt zich uit ten zuiden van het kasteeldomein van
Genebroek tot aan het Kempens kanaal. Vandaag zijn bijna alle percelen
opgeplant met populieren. De spoorwegverbinding Antwerpen - Hamont
dwarst het gebied van west naar oost doch dit stuk is niet langer in
gebruik.
Esthetische waarde: Een noordzuid georiënteerde, uitgestrekte groene
zone ten oosten van de woonkern van Achel met als voornaamst elementen
de open vallei van de Warmbeek afgeboord door loof - en
naaldhoutbestanden en verspreid gelegen historische domeinen en sites.
Sociaal-culturele waarde : Het gebied is rijk aan architecturale en
landschappelijke erfgoedwaarden uit verschillende perioden. De meeste
gebieden zijn toegankelijk en of worden toeristisch uitgebaat. In het
gebied zijn meerdere wandel - en fietsroutes bewegwijzerd. De in 1962-63
gevonden urnen worden bewaard in het gemeentelijk z.g. Museum
Grevenbroek.
Ruimtelijk-structurerende waarde:
De noord-zuid georiënteerde vallei van de Warmbeek vormt samen met de
verspreid gelegen historische domeinen en sites en de daarbij
aansluitende bos - en heidebestanden een waardevolle en uitgestrekte
groene buffer tussen de dorpskern van Achel en de woongebieden van
Hamont.

--------------

C.TEKSTUELE Omschrijving
------------------------

Het gebied ligt in de vallei van de Warmbeek, ten oosten van de
dorpskern van Achel. Het is een vlak landschap dat zich uitstrekt vanaf
de Belgische -Nederlandse grens tot aan de het kanaal Bocholt -
Herentals. Belangrijke erfgoedelementen zijn o.a. het domein van de
Achelse Kluis, de kasteeldomeinen van Beverbeek en Genebroek, de site
van de Tomp, het voormalige Franciscanessenklooster Catharinadal en de
Watering. De Warmbeek doorstroomt het gebied in noordelijke richting en
overschrijdt de grens ter hoogte van de Achelse Kluis. De Warmbeek is
een typische Kempense laaglandbeek die gevoed wordt door regenwater.
Kenmerkend voor de vallei is de grote afwisseling van graslanden,
broekbossen en populierenaanplantingen. Op de hoger gelegen delen is het
natuurlijk bostype het voedselarme, zure eiken -berkenbos. Dit type bos
komt nog veel voor tussen de Lange Els en het Wad. De Lange Els ligt ten
zuidwesten van de Tomp en is evenals de vijver van de Tomp, een zeer
oude vijver. De waardevolste vegetatietypes komen voor waar de Warmbeek
gebufferd wordt door de boscomplexen van o.a. de Haarterheide en de
Binnenheide. De Achelse Kluis is een voormalige priorij, gelegen aan de
Warmbeek, de Stokkenloop en de Prinsenloop, op de Belgisch -Nederlandse
grens. Omstreeks 1650 bouwden katholieken uit Valkenswaard en Schaft,
een houten kapel vlak over de grens op het grondgebied van Achel. In
1686 stichtte Petrus Wijnants IJsebrants van Eijnatten uit Eindhoven in
de leegstaande pastorie, die bij de grenskapel hoorde, een
kloostergemeenschap van broeders - eremieten (kluizenaars) met een sterk
monastiek ideaal, de ermitage van St.-Jozef of Achelse Kluis. De kleine
communiteit die werd gevormd, nooit meer dan dertien broeders, begon met
de ontginning van de omliggende moeras-, bos- en heidegronden aan beide
zijden van de grens. In 1798 werd het klooster opgeheven en onteigend.
De gebouwen werden verpacht, raakten in verval en werden gedeeltelijk
afgebroken. In 1845 werd de oude kluis aangekocht door de trappisten van
Westmalle, om er het in 1838 te Meersel -Dreef gestichte klooster van
St.-Benedictus in onder te brengen. Vanaf 3 juli 1845 werd met het
herstel en inrichting van de resterende gebouwen begonnen. Het huidige
gebouwencomplex bestaat uit een poortgebouw, een gastenhuis, voormalige
opslag- en graanschuren en de abdijkerk, gesitueerd rond een
binnenplein, de voormalige eremietenkapel, het oud kapittel, en twee
haakse vleugels van het oorspronkelijk gesloten geplande nieuwe klooster
van architect Ritzen. In 1993 verkochten de monniken het grootste
gedeelte van de omliggende gronden om verder beheerd te worden als
natuurgebied. De omgeving van de Kluis wordt nu getypeerd door vochtige
weilanden, doorsneden door slootjes met rietkragen, loof - en
naaldbossen en heiderestanten. Ten zuidoosten van de Achelse Kluis ligt
het kasteeldomein van Beverbeek. Het kasteel is gebouwd in 1889 in
Tudorstijl door de familie Slegers-Schaetzen. Het ligt in een ruim, wat
verwaarloosd park in landschappelijke stijl met o.a. kastanjebomen en
zomereiken en een vijver met een eilandje voor het kasteel. Momenteel
wordt het domein gerenoveerd. Het kasteel vormt samen met de laathoeve
van Beverbeek een historisch complex. In de onmiddellijke omgeving van
het kasteel vinden we dan ook een historisch stabiel bodemgebruik met
historisch stabiele bossen en weilanden en akkers op plaggenbodems,
grotendeels nog omgeven door bomenrijen en houtkanten van zomereik,
beuk, berk en populier. De voormalige laathoeve van Beverbeek ligt ten
noordwesten van het kasteel. Dit omgracht goed gaat terug tot de 14de
eeuw. Het gebouwencomplex bestaat uit meerdere gebouwen met o.a. een
langgestrekt gedeelte met woonhuis, stallingen en een losstaand bakhuis,
gegroepeerd rond een erf. Het geheel wordt door zomereiken omzoomd. Het
woonhuis werd recent gemoderniseerd. Ten zuiden, langs de Warmbeek, ligt
de z.g. Tomp. Deze woontoren uit de 13de -begin 14de eeuw ligt in een
waterrijke omgeving, op ca. 500m ten zuidoosten van het verwoeste slot
Grevenbroek. Tot voor de restauratie van 1968 bestond deze cirkelvormige
toren slechts uit twee niveaus en enkele muurfragmenten van het derde
niveau. De site is volledig omgracht en in het zuiden ligt een grote
vijver. Het geheel wordt omgeven door broekbosjes en bomenrijen van
zomereik. Op het domein staat eveneens een vijfhonderd jaar oude den.
Het voormalige slot van Grevenbroek was een echte waterburcht, gebouwd
in de tweede helft van de 15de eeuw aan de samenloop van de Warmbeek en
de Vliet. Het bestond uit een herenwoning en een neerhof, met elkaar
verbonden door een ophaalbrug en omgeven met een dubbele omwalling en
een ringmuur. Tussen de Molendijk en de Koebroekerweg zijn de
grondvesten van de torens en enkele brokstukken van de muren bewaard
gebleven. Het voormalige waaghuis, opgericht tussen 1771 en 1775 ligt
ten oosten van de Tomp. Het waaghuis werd opgericht om de terugkerende
geschillen tussen de molenaars en de inwoners van Grevenbroek in te
dijken. Het gebouw werd na de Franse Revolutie omgevormd tot een gewone
boerderij en omstreeks 1960 gedeeltelijk gesloopt. Heden rest nog enkel
een rechthoekige ruïne. De watermolen het Mulke is één van de banmolens
van de heerlijkheid Grevenbroek. Eertijds werd deze molen opgericht aan
de samenloop van de Beverbeekloop en de Warmbeek maar in 1742 werd de
molen verplaatst en meer ten zuiden aan de Warmbeek heropgericht. De
voormalige stuwweier voor het huis is nu akker en weiland. De
molenvijver van de eerste molen bestaat echter nog. De oudste bestaande
Kapel van Achel, de kapel O.-L.-Vrouw in de Nood, ligt aan de militaire
dijk, aan de rand van het wandelbos de Warande. De kapel werd gebouwd in
1838 door toedoen van de toenmalige bewoonster van het kasteel
Genebroek. Catharinadal verwijst naar de H. Catherina van Siënna. Vanuit
de dorpskern van Achel vertrekt een beukendreef die langs en
gedeeltelijk door de landerijen van het vroeger klooster Catharinadal
loopt en naar het kasteel Genebroek voert. Het voormalige
franciscanessenklooster Catharinadal werd in 1432 door twee gezusters
Jacobs Lamberts uit Neerpelt opgericht. Oorspronkelijk was het een groot
ommuurd complex met een ringgracht met drie binnenhoven omringd door
verschillende gebouwen waarvan de middelgrote kapel en de eetzaal de
voornaamste waren. Het goed werd ten gevolge van de Franse Revolutie als
zwart goed verkocht. De kerk werd afgebroken en de overige gebouwen
werden tot boerderij omgevormd. Vandaag wordt er een ambachtelijke
kaasboerderij uitgebaat met een winkel. Het gebouwencomplex bestaat o.a.
uit een voormalige langgestrekte hoeve met woonhuis, een haakse
dwarsschuur en een heropgetrokken schapenstal. Achter de achtermuur ligt
de moestuin en een perceel weiland. Het z.g. Spinhuis is eveneens een
overblijfsel van het voormalige klooster en wordt in de volksmond 'de
kelder' genoemd wegens de nu nog deels bestaande gewelfde kelders onder
het gebouw. Het kasteel Genebroek was oorspronkelijk een hoevecomplex.
Het werd voor het eerst vermeld in 1496, in 1742 werd het eigendom van
de eremieten van de Kluis. Vanaf 1747 tot de 19de eeuw was het domein
eigendom van de adellijke familie de Hubens die omstreeks 1758 een nieuw
kasteel bouwde. De familie Cornet d'Elzius de Peissant gaf het kasteel
in 1882-85 zijn huidig uitzicht. Vandaag is het een brasserie en
restaurant. Het complex is volledig omgeven door een binnen - en
buitengracht, gelegen in een ruim Engels park met achteraan een berceau
van haagbeuk en vooraan een boomgaard. Het kasteel heeft twee toegangen
m.n. de Kasteeldreef, eertijds een eigen weg die kort na W.O.I met
beuken werd beplant en de Beukendreef, een dreef die oorspronkelijk liep
van de ruïne van het kasteel Grevenbroek naar de huidige linker zijgevel
van het kasteel, de oorspronkelijke voorkant. De Watering van St.
Huibrechts -Lille ligt en zuiden van het kasteel Grevenbroek. Het
grootste gedeelte van deze Watering bestaat momenteel uit
populierenbossen met een onderbegroeiing van grove brandnetel. Op de
noordelijke percelen werden recenter, loofhoutsoorten zoals gewone es,
zomereik, tamme kastanje en els aangeplant. In het gebied de Grote
Haart, bij de grens met Hamont, ligt een grote archeologische zone. In
1962-64 werden hier vier grafheuvels onderzocht. Uit de vondsten kon
worden afgeleid dat Achel minstens sinds het negende millennium voor
Christus zo goed als permanent bewoond is geweest. De gevonden urnen
worden bewaard in het gemeentelijk z.g. Museum Grevenbroek, Generaal
Demseylaan nr. 1.
