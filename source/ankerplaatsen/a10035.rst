Domein Catershof en Kasteel van 's Gravenwezel
==============================================

Anker ID: A10035
----------------

**Landschap**

--------------

A. LANDSCHAPSELEMENTEN EN OPBOUWENDE ONDERDELEN
-----------------------------------------------

--------------

GEOMORFOLOGIE/HYDROGRAFIE
~~~~~~~~~~~~~~~~~~~~~~~~~

**Microreliëf:**

 * microreliëf

 
**Hydrografische\_Elementen:**

 * beek

 
Hofbeek

ELEMENTEN VAN BOUWKUNDIG ERFGOED, NEDERZETTINGEN EN ARCHEOLOGIE
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

**Koeren en hovingen:**

 * tuin
 * park
 * hof

 
landschapspark & moestuin bij kasteel, Katershof

**Kastelen, landgoederen en aanhorigheden:**

 * kasteel
 * orangerie
 * muur
 * kasteelgracht

 
Katershof & Kasteel van 's Gravenwezel + boogbrug

**Bouwkundig erfgoed:**

 * (heren)woning

 
woning bij Katershof, portierswoning bij kasteel

**Landbouwkundig erfgoed:**

 * hoeve
 * schuur
 * stal
 * wagenhuis

 
Duyvendaelhoeve, Hoeve Marijnissen

**Kerkelijk erfgoed:**

 * kapel

 
als O. L. - Vrouwkapel ingericht bakhuis

ELEMENTEN VAN TRANSPORT EN INFRASTRUCTUUR
~~~~~~~~~~~~~~~~~~~~~~~~~~~~~~~~~~~~~~~~~

**Wegenis:**

 * weg

 
kasseiweg

**Waterbouwkundige\_infrastructuur:**

 * grachtenstelsel

 

ELEMENTEN EN PATRONEN VAN LANDGEBRUIK
~~~~~~~~~~~~~~~~~~~~~~~~~~~~~~~~~~~~~

**Puntvormige elementen:**

 * solitaire boom

 
**Lijnvormige elementen:**

 * dreef
 * bomenrij
 * houtkant

**Kunstmatige waters:**

 * vijver

 
kasteelvijvers

**Historisch stabiel landgebruik:**

 * heide

 
heiderelicten

**Bos:**

 * naald
 * loof
 * hooghout
 * struweel

 

OPMERKINGEN EN KNELPUNTEN
~~~~~~~~~~~~~~~~~~~~~~~~~

Te vermelden knelpunten zijn de commerciële bestemmingen van een aantal
van de gebouwen, wat niet altijd verenigbaar is met het historisch
waardevolle karakter ervan, alsook de steeds verder oprukkende nieuwe
woningen langsheen de grenzen van de kasteeldomeinen, wat betekent dat
de relatie van de kastelen en hoeven met de omgeving verloren gaat.
Tevens bevindt zich tegen de westelijke grens een voetbalterrein dat het
landschapsbeeld verstoort.

--------------

B.landschapswaarden
-------------------

 Wetenschappelijke waarde:
We vinden hier op een relatief beperkte ruimte nog een behoorlijke
variatie in vegetatietypes en landschapselementen. Het domein van het
Kasteel van 's Gravenwezel vertegenwoordigt bovendien een belangrijke
dendrologische waarde. Deze elementen samen maken dit gebied, en dan met
name het noordoostelijke deel, interessant voor verschillende vogel- en
zoogdiersoorten.
Historische waarde:
Het 'Kasteel van 's Gravenwezel' is een vierkant waterslot dat
waarschijnlijk teruggaat tot de 15de eeuw, maar in de periode van de
18de tot 20ste eeuw werd verbouwd. Het is gelegen in een merkwaardig
landschapspark dat werd aangelegd tussen 1783 en 1786 naar een ontwerp
van B. Gaine. De structuur van het park is nog goed herkenbaar zoals op
de historische kaarten van Vandermaelen (1854) en het MGI (1909). Het
'Katershof' vindt zijn ontstaan in de 15de eeuw, werd echter grondig
verbouwd in de 17de eeuw en heeft thans een 19de eeuws uitzicht. De
Duyvendaelhoeve en Hoeve Marijnissen betreffen twee historisch
waardevolle hoeves met bijgebouwen, waarvan de oudste gedeelten
teruggaan tot de 18de eeuw. De 'Kapel van de ovenbuur' is een als O.-
L.- Vrouwekapel ingericht gemeenschappelijk bakhuisje uit de 2de helft
van de 18de eeuw.
Esthetische waarde: Deze ankerplaats omvat, met twee kastelen met
talrijke bijgebouwen, twee 18de eeuwse hoeves en een oude kapel, een
rijke en aantrekkelijke verzameling van bouwkundig erfgoed. De sterk
beboomde domeinen, de drevenstructuur, de bosrestanten en enkele
omringende graslanden geven het geheel een aantrekkelijk en typisch
karakter met een hoge esthetische waarde.
Sociaal-culturele waarde : Geen
Ruimtelijk-structurerende waarde:
Deze ankerplaats vormt een groene oase en tevens open ruimte binnen
de steeds verder oprukkende bewoning van de gehuchten rondom. Een grote
verticale as verbindt het domein van het Kasteel van 's Gravenwezel in
het noorden met St. Job en in het zuiden, via de imponerende
paviljoendreef, met de Zwanebeek.

--------------

C.TEKSTUELE Omschrijving
------------------------

 De ankerplaats gevormd door het Domein Katershof en het Kasteel van 's
Gravenwezel is gelegen op grondgebied van 's Gravenwezel, een
deelgemeente van Schilde in de Antwerpse Kempen. De begrenzing wordt
gevormd door De Haar en de gehuchten Willekom en Hoge Haar in het
oosten, de Gilles de Pelichylei in het zuiden, het gehucht Molenveld in
het westen en het gehucht Zonnebos, de St.- Jobsesteenweg en de
Antitankgracht in het noorden. Deze ankerplaats vertegenwoordigt een
aanzienlijk historische waarde dankzij het geconcentreerd voorkomen van
2 kastelen, die trouwens een belangrijke rol speelden in het ontstaan
van 's Gravenwezel, alsook enkele oude hoeves. Het meest dominante
element in het geheel is het 'Kasteel van 's Gravenwezel', een vierkant
waterslot dat waarschijnlijk teruggaat tot de 15de eeuw, maar in de
periode van de 18de tot 20ste eeuw werd verbouwd. Het is gelegen in een
merkwaardig landschapspark dat werd aangelegd tussen 1783 en 1786 naar
een ontwerp van B. Gaine. De structuur van dat park is nog goed
herkenbaar zoals op de historische kaarten van Vandermaelen (1854) en
het MGI (1909). Ook de drevenstructuur rond het kasteel is opvallend. Zo
vormen de Paviljoendreef en de St. Jobsesteenweg een grote verticale as
die de verbinding maakt tussen het kasteeldomein met St. Job in het
noorden en de Zwanebeek in het zuiden. Het andere kasteel betreft het
'Katershof' dat zijn ontstaan vindt in de 15de eeuw, echter grondig werd
verbouwd in de 17de eeuw en thans een 19de eeuw uitzicht heeft. Enkel de
toren aan de oostelijke gevel heeft nog een oudere kern. Het
kasteelgebouw wordt omgeven door een wagenhuis, stallingen , een kleine
woning, een oranjerie, grasperken en uiteraard een beboomd kasteelpark.
Grenzend aan het domein 'Katershof' staat de 'Kapel van de ovenbuur',
een als O.- L.- Vrouwekapel ingericht gemeenschappelijk bakhuisje uit de
2de helft van de 18de eeuw. De Duyvendaelhoeve en Hoeve Marijnissen zijn
twee historisch waardevolle hoeves met bijgebouwen, waarvan de oudste
gedeelten teruggaan tot de 18de eeuw. Samen met de weinige resterende
weilanden in de omgeving vormen zij een laatste spoor van de vroeger
open, landelijke omgeving van de kasteeldomeinen. Deze ankerplaats vormt
door het voorkomen van de kasteeldomeinen, een aantal weilanden en
enkele bosrestanten een groene oase en tevens open ruimte binnen de
steeds verder oprukkende bewoning van de gehuchten rondom. Bovendien
vinden we hier op een relatief beperkte ruimte nog een behoorlijke
variatie in vegetatietypes en landschapselementen. Dit maakt het gebied
interessant voor verschillende faunasoorten, en geeft het tevens een
extra esthetische waarde mee. Een aanzienlijk gedeelte van de recente
residentiële bewoning rondom de ankerplaats is er jammer genoeg gekomen
ten koste van gronden van de kasteeldomeinen. Een ander knelpunt is de
commerciële bestemming van een aantal van de gebouwen, wat niet altijd
verenigbaar is met het historisch waardevolle karakter ervan.
