Schuurlo
========

:Ankerplaats ID: A34005





Omschrijving
------------

Deze ankerplaats situeert zich ten westen van Maria- Aalter, op
grondgebied van de gemeente Aalter. Goed Schuurlo, ressorterend onder de
heerlijkheid van Woestijne, is één van de vroegst vermelde plaatsnamen
(1375) en vermoedelijk ook één der eerste woonplaatsen (tussen 1772 en
1780) in Maria- Aalter (z.g. "Aalters Hoeksken"). In deze veldgebieden
kwamen vijvers voor die ontstonden door het afdammen van de
Schuurlobeek. Begin de 18e eeuw waren de Schuurlovijvers tot moeras
vervallen. Om de oude vijvergronden te kunnen ontginnen zorgde een
complex grachtenstelsel voor een goede afwatering. Het kasteel Schuurlo
maakt deel uit van het voormalige "Goed Schuurlo", voor het eerst in
1375 vermeld. In het begin van de 19e eeuw is er sprake van een landhuis
met lusttuin. In 1890 werd het verbouwd tot een omgracht kasteel met
koesthuis, remise en orangerie. In 1920 volgde de sloping van het
kasteel. In 1931 is er de wederopbouw in neotraditionele stijl, verderop
in het park. De hoeve van het 'Goed Schuurlo', later de kasteelhoeve, is
binnen de rechthoekige omwalling van het goed gelegen. Ze dateert
minstens van voor 1780. Hierbij hoort de houten schuur met pannendak en
de gewitte stallen die naar verluidt uit 1826 dateren. In de omgeving
liggen nog verschillende goed bewaarde 19e eeuwse hoeves, die meestal
omhaagd zijn. Het vroegere uitgestrekte heidegebied tussen Gent en
Brugge is in de laatste eeuwen herhaaldelijk van uitzicht veranderd. Het
Bulskampveld is een van die oude heidevelden en een deel daarvan is
Schuurlo. Dit gebied wordt gekenmerkt door oude ontginningen met een
percelering bestaande uit ofwel een geordende mozaïek van blokken en
stroken ofwel uit een dominantie van gelijkgerichte stroken. Daarnaast
komen er jong ontgonnen gedeelten voor met een planmatige verkaveling in
dambordvorm en waarvan de hoofdassen samenvallen met wegen en bosdreven.
In de omgeving van Schuurlo is het drevenpatroon veel meer breedmazig
dan in de omgeving van Egypteveld, waar er een er fijnmazig
drevenpatroon is. De ondergrond van het Bulskampveld bestaat uit
tamelijk fijn zand met hier en daar een kleilens en min of meer
doorlopende zandsteenbanken of -platen (ook wel 'veldsteen' genoemd).
Geologisch gezien behoren deze oudere lagen tot de afzettingen van
Vlierzele, vroeger ook wel het Onder- Paniseliaan genoemd. De naam
veldsteen wordt voor de groengrijze brokken gebruikt die vaak worden
opgeploegd in de veldgebieden waar het Paniseliaan dagzoomt. De
Kwartaire afzettingen zijn niet continu en minder dan twee meter dik. De
zandige gronden hebben een zure bodem die door het regenwater sterk werd
uitgeloogd. Dit betekent dat de voedzame humus en mineralen werden
uitgespoeld. Opvallend zijn de 'Lo'- toponiemen: Kliplo, Schuurlo,… Ze
verwijzen naar een eerste ontginningsfase (5e eeuw) in een nog bosrijk
milieu. Het 'Lo'- toponiem duidt immers op een gedegradeerd bos dat
dicht bij een nederzetting gelegen was. Het bos stond onder druk omdat
men het begon te beweiden en er hakhout uit haalde. De term 'veld' slaat
op de onvruchtbare gronden, arm aan houtgewassen en buiten het
eigenlijke landbouwareaal gelegen. Op deze arme gronden groeide een
struikvegetatie met brem en struikheide. De betere bodems waren met
schraal grasland bedekt. Het regelmatige afbranden, afsteken van zoden
ruwe humus en het laten grazen van vee boden het bos niet de kans om
opnieuw op te schieten. Enkel wanneer de antropogene invloed afnam kon
het bos terug opschieten. De grote ontginningen namen vanaf de 11e eeuw
een aanvang en kenden hun hoogtepunt in de 12e en 13e eeuw. Onder meer
door usurpatie van gronden van de Franse koning vanaf de 9e eeuw waren
de graven van Vlaanderen de belangrijkste grootgrondbezitters geworden.
Vooral tussen 1215 en 1250 is de demografische druk er groot en dit zet
aan tot het verder ontginnen van de wastines. De graaf verkocht zijn
gronden en liet anderen het werk opknappen. De uitgestrekte wastines en
een groot deel van de boskernen worden onder handen genomen. In bepaalde
gevallen ontstonden kolonistendorpen, maar in de meeste gevallen waren
ze kleiner van opzet (gehuchten). Ook lekenheren en abdijen waren
actief. Vooral boeren op grote hoeves in de heidevelden werden hiervoor
ingeschakeld. Deze ontginningsgolf komt in het midden van de 13e eeuw
tot stilstand. Dit had meerdere oorzaken; het marginale karakter van
deze gronden, de hoge investeringskosten, het afnemen van de
bevolkingsdruk en het protest van de plaatselijke bewoners omdat het in
oorsprong gemeenschappelijke gronden waren die voor begrazing gebruikt
werden. Tegen het eind van de 18e eeuw werden de velden massaal in
akkers omgezet. Er werden houtkanten en/of bomenrijen rond deze
landbouwgronden aangeplant, zo ontstonden de dreven, andere grote
stukken werden dan weer bebost. De ontginningen gebeurden in een
dambordpatroon, dit is nog steeds in het landschap te herkennen.



Landschapswaarden
-----------------


Wetenschappelijke waarde
~~~~~~~~~~~~~~~~~~~~~~~~


Dit gebied maakt deel uit van de cuesta van Lotenhulle- Hertsberge.
De kwartaire mantel is erg dun en niet continue, de bodem is weinig
geschikt voor landbouw. Het gebied sluit aan bij het Bulskampveld in
West-Vlaanderen, het is een vrij vlak landschap met een lichte helling
naar Stratem toe. In de zandige bodem is er af en toe
zandsteen/veldsteen aanwezig.

Historische waarde
~~~~~~~~~~~~~~~~~~

Deze ankerplaats is in het historische Bulskampveld geleden. Deze
zone komt overeen met laat en op zeer systematische wijze ontgonnen
gronden. Het is een relicten van de oude heidegebieden die
gemeenschappelijke graasgronden vormden en in de 18de-19de eeuw
herbebost werden.

Esthetische waarde
~~~~~~~~~~~~~~~~~~

Dit is een vlak gebied met microreliëfelementen
en een dambordpatroon van bossen en open landbouwgebieden. De dreven
zijn sterk ruimtebepalend. Het gebied is een gecompartimenteerd
landschap.

Ruimtelijk-structurerende waarde
~~~~~~~~~~~~~~~~~~~~~~~~~~~~~~~~

Het betreft hier een gesloten, deels bebost gebied. Het wegen- en
verkavelingspatroon heeft nog dezelfde structuur als de 18e eeuwse
dambordvormige ontginningen. De dreven doorsnijden het bos. Rond het bos
liggen akkers en weilanden die eveneens hetzelfde damvormvormig patroon
vertonen en afgezoomd zijn met dreven. Het wegen- en slotenpatroon zijn
overblijfselen van de ontginningswijze van dit veldgebied. Ze zijn
ruimtelijk structurerend en zorgen voor een gecompartimenteerd
landschap.




Landschapselementen en opbouwende onderdelen
--------------------------------------------



Geomorfologie/hydrografie
~~~~~~~~~~~~~~~~~~~~~~~~~


**Microreliëf:**
 * microreliëf


**Macroreliëf:**
 * macroreliëf
 * heuvel

cuesta van Lotenhulle- Hertsberge

**Hydrografische Elementen:**
 * beek


Zoutersbeek

**Moerassige gronden:**
 * moeras
 * rietland


moerassige zones op de plaatsen van de voormalige veldvijvers

**Geologie:**
 * ontsluitingen


Tertiaire Eocene zanden

Elementen van bouwkundig erfgoed, nederzettingen en archeologie
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

**Koeren en hovingen:**
 * park


Kasteel van Schuurlo, koetshuis

**Kastelen, landgoederen en aanhorigheden:**
 * kasteel
 * orangerie


Kasteel van Schuurlo, koetshuis

**Landbouwkundig erfgoed:**
 * hoeve
 * schuur
 * stal
 * wagenhuis


verschillende hoeves rond Schuurlokasteel

Elementen van transport en infrastructuur
~~~~~~~~~~~~~~~~~~~~~~~~~~~~~~~~~~~~~~~~~

**Wegenis:**
 * weg
 * pad
 * Oostenrijkse periode


**Waterbouwkundige infrastructuur:**
 * brug
 * grachtenstelsel


kleine walbrug met ijzeren leuningen over vijver van kasteel Schuurlo

Elementen en patronen van landgebruik
~~~~~~~~~~~~~~~~~~~~~~~~~~~~~~~~~~~~~

**Lijnvormige elementen:**
 * dreef
 * bomenrij
 * hagen
 * perceelsrandbegroeiing

**Kunstmatige waters:**
 * vijver


aan autosnelweg en aan het Kasteel van Schuurlo

**Topografie:**
 * blokvormig
 * historisch stabiel


**Bos:**
 * naald
 * loof
 * broek
 * hakhout
 * middelhout
 * hooghout



Opmerkingen en knelpunten
~~~~~~~~~~~~~~~~~~~~~~~~~


Verzuring en overbemesting van de bodem door de bio- industrie die
talrijk in de streek gevestigd is.


