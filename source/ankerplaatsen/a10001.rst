De Nol
======

:Ankerplaats ID: A10001




Omschrijving
------------

Het landschap van 'De Nol' is gelegen op grondgebied van de gemeenten
Kalmthout en Essen in het noorden van de Antwerpse Kempen. De begrenzing
van deze ankerplaats wordt gevormd door de Huybergsebaan in het noorden,
Noordeind in het oosten, de Kalmthoutse Heide in het zuiden en de
verbindingsstraat in het westen. Ankerplaast 'De Nol', die direct
aansluit bij de noordelijke grens van de Kalmthoutse Heide, heeft, als
voormalig vooral turfwingebied, vooral een belangrijke
cultuurhistorische waarde. Van de 14de tot de 18de eeuw werd er in dit
gebied op grote schaal turf gewonnen. Vanuit het gebied van 'De Nol'
vertrokken verschillende turfvaarten waarvan de Oude Moervaart (1358) ,
de Roosendaalse Vaart en de in 1719 gegraven vertakkingvaart de
bekendste zijn. Via deze vaarten werd de turf naar de verhandelingcentra
van Bergen-op-Zoom, Roosendaal en Breda getransporteerd. Delen van dit
voormalige vaartenstelsel zijn nu nog te herkennen in de grachten en
beken van het gebied en vormen daarmee opvallende
ruimtelijk-structurerende landschapselementen. De Roosendaalse Vaart is
de bekendste, maar ook de Oude Moervaart kan nog als kleine loop worden
herkend. De turfwinactiviteit was gedurende eeuwen van essentieel belang
voor de streek, die veenontginningen als belangrijkste activiteit had.
De turfwinning heeft ook op het gehele landschap een belangrijke invloed
gehad. Zo komt op vele plaatsen het huidige reliëf overeen met de basis
van het voormalig afgegraven veen. Het ven van 'De Nol', dat na de
ontvening deels open water is gebleven, is nu een waardevol habitat voor
verschillende faunasoorten en wordt gekenmerkt door een typische
venvegetatie met enkele zeldzame soorten. Als geheel heeft men hier
bovendien te maken met een divers en structuurrijk landschap. Opvallend
in de landschapsstructuur van deze ankerplaats is het contrast tussen de
eerder gesloten oostelijke helft en de open westelijke helft. Deze
gevarieerde opbouw bepaalt, samen met de historische relicten, de
esthetische waarde van dit landschap. Waar 'De Nol' langs het zuiden
wordt begrensd door het waardevolle heidelandschap van de Kalmthoutse
Heide, ligt het zowel langs het oosten als het noorden ingesloten door
bebouwing en infrastructuur. Verder moet een toenemende verdroging -tengevolge 
van waterwinning- van het oorspronkelijk om en bij de 100 ha
grote ven als knelpunt worden vermeld.



Landschapswaarden
-----------------


Wetenschappelijke waarde
~~~~~~~~~~~~~~~~~~~~~~~~


Het zuidelijke deel van 'De Nol' sluit aan bij de Kalmthoutse Heide
en dit zowel wat betreft vegetatiestructuur als landschappelijk. Het
geheel wordt gekarakteriseerd door een rijke diversiteit in structuur en
opbouw. De afwisseling van duinen en vennen, met bijhorende
vegetatietypes, is van grote waarde voor talrijke faunasoorten. Vooral
de vogels profiteren van het ruim voorhanden zijnde open water.

Historische waarde
~~~~~~~~~~~~~~~~~~


De turfvaarten en ontginningspatronen, waarvan de oorsprong teruggaat
tot in de 14de eeuw, zijn nog duidelijk in het landschap herkenbaar. Op
de historische kaart van Ferraris uit 1777 wordt 'De Nol' vermeld als
ven; bij Vandermaelen (1854) als veenderij. Het gebied werd deels
ontgonnen voor landbouwdoeleinden.

Esthetische waarde
~~~~~~~~~~~~~~~~~~

Zowel het ven als het vaartenstelsel zijn nog
duidelijk herkenbaar en herinneren aan de vroegere geschiedenis als
turfwingebied. Deze historische relicten bepalen samen met de
gevarieerde landschapsstructuur de esthetische waarde van deze
ankerplaats.


Sociaal-culturele waarde:


De Nol was vroeger een turfwinningsgebied
en gedurende eeuwen van essentieel belang voor de streek, die
veenontginningen als belangrijkste activiteit had.

Ruimtelijk-structurerende waarde
~~~~~~~~~~~~~~~~~~~~~~~~~~~~~~~~

De Roosendaalse Vaart en Oude Moervaart die, hoewel niet volledig
opgenomen in de ankerplaats, deel uitmaken van het systeem van 'De Nol',
hebben een belangrijke ruimtelijk-structurerende waarde voor het
omliggende landschap. Opvallend binnen deze ankerplaats is het contrast
tussen de eerder gesloten oostelijke helft en de open westelijke helft,
alsook de blokvormige perceelsstructuur van de naaldhoutcomplexen.



Landschapselementen en opbouwende onderdelen
--------------------------------------------

Geomorfologie/hydrografie
~~~~~~~~~~~~~~~~~~~~~~~~~


*Microreliëf:**

 * microreliëf


*Macroreliëf:**

 * macroreliëf
 * landduin

*Moerassige gronden:**

 * moeras
 * veen
 * ven



Elementen van bouwkundig erfgoed, nederzettingen en archeologie
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

*Kastelen, landgoederen en aanhorigheden:**

 * landgoed



Elementen van transport en infrastructuur
~~~~~~~~~~~~~~~~~~~~~~~~~~~~~~~~~~~~~~~~~

*Waterbouwkundige infrastructuur:**

 * grachtenstelsel


Turfvaart

Elementen en patronen van landgebruik
~~~~~~~~~~~~~~~~~~~~~~~~~~~~~~~~~~~~~

*Lijnvormige elementen:**

 * dreef

*Kunstmatige waters:**

 * turfput


*Topografie:**

 * historisch stabiel


*Bos:**

 * naald
 * loof



Opmerkingen en knelpunten
~~~~~~~~~~~~~~~~~~~~~~~~~


De Nol was oorspronkelijk een ven van om en bij de 100 ha, maar is nu
sterk verdroogd ten gevolge van waterwinning door de PIDPA. De gebouwen
van de PIDPA vallen binnen de aflijning van de ankerplaats; een betere
inpassing in het landschap is gewenst.
