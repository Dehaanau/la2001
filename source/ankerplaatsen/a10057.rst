Stuifduincomplex bij de Molse en de Grote Nete
==============================================

:Ankerplaats ID: A10057




Omschrijving
------------

Het landschap 'Stuifduincomplex bij de Molse en de Grote Nete' is
gelegen in de Antwerpse Kempen tussen Geel en Meerhout. De ankerplaats
wordt begrensd door het straatdorp van Bel en de Malose Waver in het
noorden, de grens met Mol in het oosten, de bewoning van Meerhout in het
zuiden en de Tessenderlobaan in het westen. Het landschapsbeeld dat we
hier vandaag waarnemen, weerspiegelt nog steeds het antropogene gebruik
van het gebied doorheen de geschiedenis. Kenmerkend voor het gehele
complex is de aanwezigheid van twee paraboolduinen; een eerder zeldzaam
geomorfologisch verschijnsel voor de Kempen dat bovendien een duidelijke
stempel drukt op het landschapsbeeld en het een bijzondere
geomorfologische waarde geeft. Daarnaast is er de duidelijk herkenbare
en zo goed als gave topo- en chorosequentie van de overgang tussen de
dorpskom van het straatdorp Bel en het valleigebied van de Grote Nete.
Deze chorosequentie bestaat uit achtereenvolgens open
akker-weilandareaal, een beboste zone op de paraboolduinen en nog
zuidelijker de dambordvormige ontgonnen Belsehei, aansluitend op het
Bels Broek en de valleigronden. De zone rond het Malesbroek en de Hutten
kunnen we beschrijven als een mooi gesloten en gevarieerd
valleilandschap met kleinschalige landbouwgronden. Reeds bij Ferraris
(1977) is het straatdorp Bel aanwezig met ten zuiden een groot, open en
gemeenschappelijk akkercomplex, waarvan de oorsprong teruggaat tot in de
middeleeuwen. Ten zuiden van dit complex heeft men 1 groot heidegebied
waartoe ook het oostelijke gedeelte van de Hutten behoorde; wat nu
bebost is, was toen nog heide. Het Malesbroek is op dat moment een
beemdengebied, rijk aan houtwallen met ten zuiden daarvan moerassige
weiden. Bij Vandermaelen zien we het tot op vandaag bewaarde
dambordvormige wegenpatroon van de Belse Heide; de duinen zijn reeds
gedeeltelijk bebost. De ontginning van de heide vond pas plaats op het
einde van de 19de eeuw; de hieruit resulterende dambordvormige
perceelsstructuur is duidelijk te onderscheiden op de kaart van het MGI
uit 1922. De Belseheideloop die nu door de weilanden loopt, is
waarschijnlijk tijdens de ontginning gegraven om voor de afwatering te
zorgen. Tijdens dezelfde periode werden de duinen verder met dennen
beplant. Bouwkundig zijn de Kretkenshoeve en Monnikenhoeve of Grote
Hoeve vermeldenswaardig. Deze laatste werd reeds in de 13de eeuw
vermeld, maar de huidige gebouwen dateren grotendeels uit de 18de eeuw.
Mogelijk is de paardenstal ouder. Dit Kempisch landbouwlandschap omvat
dankzij haar geologische en geomorfologische opbouw, de afwisseling van
droog-nat en voedselarm-voedselarmer en de dichtheid aan kleine
landschapselementen vele verschillende biotopen, gepaard gaande met
evenzoveel verschillende overgangszones. Deze landschappelijke
diversiteit uit zich in een belangrijke floristische waarde met
pioniers- en heidevegetaties op de duinen, relicten van vochtige heide
in de Belsehei, goed ontwikkelde broekbossen, voedselarme vegetaties in
de heischrale graslanden en brede rietkragen, verlandingsvegetaties en
zure laagveenmoerassen in het Belsbroek en Malesbroek. Daarnaast biedt
de diversiteit in opbouw en structuur van de vegetatie goede
mogelijkheden voor allerlei diersoorten; vooral de avifauna is hier goed
vertegenwoordigd. De waterlopen bevatten nog relatief zuiver water en
zijn op bepaalde trajecten nog structuurrijk wat resulteert in een
waardevolle visfauna. Het historisch stabiele en zeer gevarieerde
landschap, rijk aan landschapselementen en afwisselend eerder
kleinschalig en gesloten en dan weer open, is esthetisch aantrekkelijk
en levert een aantal mooie weidse zichten. De aanwezigheid van een
aantal typische hoeven draagt mede bij tot de historische en esthetische
waarde van dit gebied.



Landschapswaarden
-----------------


Wetenschappelijke waarde
~~~~~~~~~~~~~~~~~~~~~~~~

Dit landschap omvat vele verschillende biotopen, gepaard gaande met
evenzoveel verschillende overgangszones. Deze diversiteit uit zich in
een belangrijke floristische waarde met pioniers- en heidevegetaties op
de duinen, relicten van vochtige heide in o.a. de Belsehei en
verlandingsvegetaties en zure laagveenmoerassen in het Belsbroek en rond
het Malesbroek. Daarnaast biedt de diversiteit in opbouw en structuur
van de vegetatie goede mogelijkheden voor allerlei diersoorten en dan
vooral voor de avifauna die hier nog behoorlijk is vertegenwoordigd. De
waterlopen zijn nog relatief zuiver en met name de Zeeploop bevat een
nog waardevolle visfauna. De paraboolduinen, die het gebied
karakteriseren, zijn een uiterst zeldzaam geomorfologisch verschijnsel
voor de Antwerpse Kempen. Deze ankerplaats heeft dan ook een belangrijke
geomorfologische waarde.

Historische waarde:
~~~~~~~~~~~~~~~~~~~


Het betreft enerzijds een nog duidelijk herkenbare topo- en
chorosequentie van de overgang tussen een dorpskom, m.n. het straatdorp
Bel een valleigebied, de vallei van de Grote Nete, en anderzijds een
mooi gesloten en gevarieerd valleilandschap rond het Malesbroek en de
Hutten. De chorosequentie bestaat uit achtereenvolgens open
akker-weilandareaal, een beboste zone op de paraboolduinen en nog
zuidelijker de dambordvormige ontgonnen Belsehei, aansluitend op het
Bels Broek en de valleigronden. Omwille van de gaafheid van deze
historische landschapsopbouw kan men terecht spreken van een uniek en
daarmee waardevol verschijnsel. Het groot, open en gemeenschappelijk
akkercomplex ten zuiden van Bel kan men herkennen op de kaart van
Ferraris (1777) en gaat terug tot de middeleeuwen. Bij Vandermaelen zien
we het tot op vandaag bewaarde dambordvormige wegenpatroon van de Belse
Heide. De heideontginning vond pas plaats op het einde van de 19de eeuw;
de hieruit resulterende dambordvormige perceelsstructuur is duidelijk te
onderscheiden op de kaart van het MGI uit 1922. De Belseheideloop die nu
door de weilanden loopt, is waarschijnlijk tijdens de ontginning
gegraven om voor de afwatering te zorgen. Bouwkundig zijn de
Kretkenshoeve en Monnikenhoeve of Grote Hoeve vermeldenswaardig. Deze
laatste werd reeds in de 13de eeuw vermeld, maar de huidige gebouwen
dateren grotendeels uit de 18de eeuw. Mogelijk is de paardenstal ouder.

Esthetische waarde:
~~~~~~~~~~~~~~~~~~~

De esthetische waarde van dit gesloten
valleilandschap met hoger gelegen cultuurland en bosgebied wordt bepaald
door de variatie in landschapstypes met elkaar afwisselende plassen en
moerassen, landduinen, heide, broekbossen, naald- en loofbossen,
struwelen en kleinschalige landbouwpercelen met houtkanten- en wallen.
Het macroreliëf van de landduinen laat mooie zichten toe op het open
akker- en weilandcomplex, dat nog rijk is aan kleine
landschapselementen.


Sociaal-culturele waarde:
~~~~~~~~~~~~~~~~~~~~~~~~


De Belseheide was rond de eeuwwisseling
19de - 20ste eeuw een belangrijk ontginningsgebied voor de inwoners van
Bel en Meerhout.

Ruimtelijk-structurerende waarde:
~~~~~~~~~~~~~~~~~~~~~~~~~~~~~~~~~

De nog duidelijk herkenbare topo- en chorosequentie van
achtereenvolgens het straatdorp Bel, het akker- en weilandcomplex, de
beboste paraboolduinen, de voormalige heideontginning en tot slot het
broekgebied en de valleigronden vormt een ruimtelijk-structurerend uniek
geheel.



A. LANDSCHAPSELEMENTEN EN OPBOUWENDE ONDERDELEN
-----------------------------------------------



GEOMORFOLOGIE/HYDROGRAFIE
~~~~~~~~~~~~~~~~~~~~~~~~

**Microreliëf:**

 * microreliëf
 * talud


**Macroreliëf:**

 * macroreliëf
 * landduin
 * steilrand

**Hydrografische Elementen:**

 * waterloop
 * rivier
 * beek
 * vallei


Grote Nete, Zeeploop, Belseheideloop, Scherpenbergloop

**Moerassige gronden:**

 * moeras
 * veen
 * rietland
 * ven


laagveen

ELEMENTEN VAN BOUWKUNDIG ERFGOED, NEDERZETTINGEN EN ARCHEOLOGIE
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

**Landbouwkundig erfgoed:**

 * hoeve
 * schuur
 * stal
 * wagenhuis


Kretkenshoeve, Monnikenhoeve of Grote Hoeve

ELEMENTEN VAN TRANSPORT EN INFRASTRUCTUUR
~~~~~~~~~~~~~~~~~~~~~~~~~~~~~~~~~~~~~~~~~

**Wegenis:**

 * weg


dambordvormig wegenpatroon

**Waterbouwkundige infrastructuur:**

 * grachtenstelsel



ELEMENTEN EN PATRONEN VAN LANDGEBRUIK
~~~~~~~~~~~~~~~~~~~~~~~~~~~~~~~~~~~~~

**Puntvormige elementen:**

 * bomengroep
 * solitaire boom


**Lijnvormige elementen:**

 * bomenrij
 * houtkant
 * houtwal

**Kunstmatige waters:**

 * poel
 * turfput


Malesbroek

**Topografie:**

 * historisch stabiel


dambordvormig

**Historisch stabiel landgebruik:**

 * voormalige communautaire akker
 * permanent grasland
 * heide


relicten van natte heide

**Bos:**

 * naald
 * loof
 * broek
 * hooghout
 * struweel



OPMERKINGEN EN KNELPUNTEN
~~~~~~~~~~~~~~~~~~~~~~~~

Knelpunten zijn de steeds oprukkende recreatie, de aanwezigheid van
landbouw met negatieve effecten op het behoud van het kleinschalige
karakter van het gebied en de niet-karakteristieke bewoning die
verspreid over het gebied voorkomt.
