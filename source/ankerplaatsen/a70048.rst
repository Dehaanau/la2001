Kasteel van Hocht en Hochterbampd
=================================

:Ankerplaats ID: A70048


**Landschap**



Omschrijving
------------

Het kasteel van Hocht en Hochterbampd zijn - enigszins geïsoleerd -
gelegen nabij de Maas, die de oostelijke grens van de gemeente Lanaken
vormt en tevens de grens met Nederland. Begin 19de eeuw werd hier
parallel met de Maas de Zuid-Willemsvaart getrokken. In de jaren 1930
volgde de aanleg van het Verbindingskanaal Briegden-Neerharen. De smalle
sluis van Neerharen oogt spectaculair gezien het hoogteverschil van
bijna 10 m. Bomenrijen langs de jaagpaden accentueren beide kanalen in
het landschap. Het kasteel van Hocht is in oorsprong een abdij, eind
12de eeuw gesticht door de heren van Pietersheim. Van het abdijcomplex
resteren thans van west naar oost het poortgebouw, de ruime U-vormige
hoeve, het abdissenkwartier (het huidige kasteel), de
aalmoezenierswoning en de watermolen. De gebouwen zijn grotendeels 17de
eeuws en in classicistische stijl. De poort maakt deel uit van de
grotendeels bewaarde omheiningsmuur rond de abdij, in de 17de eeuw
opgetrokken als maatregel tegen de verzwakkende tucht. De gebouwen
bevinden zich in een park dat in de loop van de 19de eeuw zijn formeel
karakter verloor en in Engelse landschapsstijl heraangelegd werd. De
twee vijvers, de Hoge en de Lage vijver, worden gevoed door de
Molenbeek, met in elke vijver een eilandje met bosschage. De ruïnes van
het kerkkoor vormen een heuveltje met romantische tuinprieel. De hoeve
is aan de zuidzijde door een hek van het kasteelpark afgesloten.
Opmerkelijke lineaire elementen zijn de dreven en imposante bomenrijen,
deels overgebleven van de vroegere aanleg, die door invoeging van
graspartijen met bomengroepen en solitairen in de landschappelijke opzet
werden opgenomen. De vanaf het poortgebouw oost-west verlopende dreef
verbond de voormalige abdij met het westelijke kasteel en gehucht
Pietersheim. Op de kruising met de weg naar Neerharen staat de vroegere
portierswoning. Door de aanleg van het Verbindingskanaal werd het goed
echter afgesneden van zijn natuurlijk centrum. Zuidelijk loopt een
dijkvormig talud uit in een bosje. De omgeving van de abdij-, nu
kasteelsite wordt ingenomen door akkers, (laagstam)boomgaarden en enkele
weiden, hier en daar afgelijnd door bomengordels. Het van oudsher
bebouwde akkerland wordt er aangeduid door het toponiem Hochterveld. De
horizon wordt begrensd door de begroeiing langs de kanalen. Aan de
overzijde van de Zuid-Willemsvaart ligt de uiterwaard Hochterbampd, te
bereiken langs de brug te Neerharen. De hoge kanaaldijk fungeert hier
als winterdijk en is tevens ingericht als fietspad, vrij van
gemotoriseerd verkeer. De naam verwijst naar de beemden (vochtige
weilanden) van het voormalige Hocht. Vanuit de abdij voerde het Hochter
Wegelke naar de Maas. Delen van het gebied zijn laag gelegen zodat ze
regelmatig overstromen bij hoogwater van de Maas. De wisselende
waterstanden gaan gepaard met sedimentatie- en erosieprocessen, zodat
schrale grindbanken en klei- en zandafzettingen voorkomen. Nog steeds
zijn voornamelijk op de zomerdijken langs de rivier graslanden aanwezig.
Het open water is ontstaan door de grindwinning in de jaren 1950. Op de
rijke afzettingen ontwikkelde zich ooibos (bossen in
overstromingsgebieden), het oudste langs de Limburgse Maas. Vroeger
talrijker voorkomende ooibossen langs de Maas zijn nagenoeg alle
verdwenen. Op plaatsen die minder frequent overstromen evolueert dit
verder naar hardhoutooibos. De overgangen van schrale grindvlakten naar
ooibos worden begroeid door struwelen. Het gebied is, ook buiten de
paden, vrij toegankelijk voor wandelaars, die er kunnen genieten van de
variatie in het rivierlandschap en de zichten over de Maas. De hele
omgeving is attractief voor zachte recreatie zodat er verschillende
fiets- en wandelroutes zijn uitgestippeld.



Landschapswaarden
-----------------


Wetenschappelijke waarde
~~~~~~~~~~~~~~~~~~~~~~~~


Delen van het gebied zijn laag gelegen zodat ze regelmatig
overstromen bij hoogwater van de Maas. De wisselende waterstanden gaan
gepaard met sedimentatie- en erosieprocessen, zodat schrale grindbanken,
klei- en zandafzettingen voorkomen.

Historische waarde
~~~~~~~~~~~~~~~~~~


Het kasteel van Hocht is in oosprong een abdij, waarvan thans
poortgebouw en omheiningsmuur, hoeve, abdissenkwartier (als huidige
kasteel), aalmoezenierswoning, watermolen en ruïnes van het kerkkoor
resteren. De gebouwen zijn grotendeels 17de eeuws en in classicistische
stijl en bev0inden zich in een park dat in de loop van de 19de eeuw in
Engelse landschapsstijl heraangelegd werd. De vanaf het poortgebouw
oost-west verlopende dreef verbond de voormalige abdij met het
westelijke kasteel en gehucht Pietersheim. Het van oudsher bebouwd
akkerland rond de abdijsite wordt aangeduid door het toponiem
Hochterveld. Aan de overzijde van de Zuid-Willemsvaart ligt de
uiterwaard Hochterbampd, waarvan de naam verwijst naar de beemden van
het voormalige Hocht. Vanuit de abdij voerde het Hochter Wegelke naar de
Maas. Nog steeds zijn voornamelijk op de zomerdijken langs de rivier
graslanden aanwezig. Op de rijke afzettingen ontwikkelde zich ooibos
(bossen in overstromingsgebieden), het oudste langs de Limburgse Maas.

Esthetische waarde
~~~~~~~~~~~~~~~~~~

In het kasteelpark zijn de dreven en imposante
bomenrijen opmerkelijke lineaire elementen - deels overgebleven van een
vroegere aanleg - die door invoeging van bomengroepen en solitairen in
de landschappelijke opzet werden opgenomen. De horizon wordt begrensd
door de begroeiing langs de kanalen. De smalle sluis van Neerharen oogt
spectaculair gezien het hoogteverschil van bijna 10 m. In de
Hochterbampd kan de bezoeker genieten van de variatie in het
rivierlandschap en de zichten over de Maas.


Sociaal-culturele waarde
~~~~~~~~~~~~~~~~~~~~~~~~



De hele omgeving is attractief voor zachte
recreatie zodat er verschillende fiets- en wandelroutes zijn
uitgestippeld. Het gebied Hochterbampd is, ook buiten de paden, vrij
toegankelijk voor wandelaars.

Ruimtelijk-structurerende waarde
~~~~~~~~~~~~~~~~~~~~~~~~~~~~~~~~

Het kasteel van Hocht en Hochterbampd zijn - enigszins geïsoleerd -
gelegen tussen het Verbindingskanaal Briegden-Neerharen, de
Zuid-Willemsvaart en de Maas, die de oostelijke grens van de gemeente
Lanaken vormt en tevens de grens met Nederland. Bovendien accenturen
bomenrijen langs de jaagpaden de kanalen nog eens in het landschap.



Landschapselementen en opbouwende onderdelen
--------------------------------------------



Geomorfologie/hydrografie
~~~~~~~~~~~~~~~~~~~~~~~~~


**Microreliëf:**
 * microreliëf
 * talud


**Hydrografische Elementen:**
 * rivier
 * beek
 * vallei


Maas, Langkeukelbeek, Molenbeek

**Moerassige gronden:**

vochtige graslanden in de uiterwaarden

**Geologie:**
 * ontsluitingen


grindbanken

Elementen van bouwkundig erfgoed, nederzettingen en archeologie
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

**Koeren en hovingen:**
 * park


**Kastelen, landgoederen en aanhorigheden:**
 * kasteel
 * landgoed
 * muur


kasteel van Hocht, voormalige abdij

**Landbouwkundig erfgoed:**
 * hoeve
 * schuur
 * stal
 * wagenhuis


**Molens:**
 * watermolen


**Kerkelijk erfgoed:**
 * kapel
 * abdij


voormalige abdij van Hocht

 **Andere:**

Elementen van transport en infrastructuur
~~~~~~~~~~~~~~~~~~~~~~~~~~~~~~~~~~~~~~~~~

**Wegenis:**
 * weg
 * pad


afgesneden weg naar Pietersheim, Hochter Wegelke

**Waterbouwkundige infrastructuur:**
 * kanaal
 * dijk
 * brug
 * sluis
 * lijnpad


Verbindingskanaal Briegden-Neerharen, Zuid-Willemsvaart

Elementen en patronen van landgebruik
~~~~~~~~~~~~~~~~~~~~~~~~~~~~~~~~~~~~~

**Puntvormige elementen:**
 * bomengroep
 * solitaire boom


**Lijnvormige elementen:**
 * dreef
 * bomenrij
 * houtkant

**Kunstmatige waters:**
 * vijver


kasteelparkvijvers, open water door grindwinning

**Topografie:**
 * onregelmatig


**Historisch stabiel landgebruik:**
 * permanent grasland


vochtige beemden in de uiterwaarden

**Bos:**
 * loof
 * broek
 * middelhout
 * struweel


ooibos

**Bijzondere waterhuishouding:**
 * uiterwaarden



Opmerkingen en knelpunten
~~~~~~~~~~~~~~~~~~~~~~~~~


De recente bebouwing levert geen bijdrage tot de landschapswaarden.
Laagstamboomgaarden vervangen steeds meer de traditioneler
akkerbouwteelten.
