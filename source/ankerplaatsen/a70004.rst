Kasteeldorpen Voort en Gotem met Romeinse weg
=============================================

Anker ID: A70004
----------------

**Landschap**

--------------

A. LANDSCHAPSELEMENTEN EN OPBOUWENDE ONDERDELEN
-----------------------------------------------

--------------

GEOMORFOLOGIE/HYDROGRAFIE
~~~~~~~~~~~~~~~~~~~~~~~~~

**Microreliëf:**

 * microreliëf
 * talud

 
**Macroreliëf:**

 * macroreliëf
 * holle weg

diep ingesneden, asymmetrische beekvallei van de Herkebeek

**Hydrografische\_Elementen:**

 * beek
 * vallei

 
Fonteinbeek, Herk, Herkebeek of Molenbeek, Motbeek

**Moerassige gronden:**

 
vochtige beemden

ELEMENTEN VAN BOUWKUNDIG ERFGOED, NEDERZETTINGEN EN ARCHEOLOGIE
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

**Koeren en hovingen:**

 * park

 
kasteelpark de Tornaco, kasteelpark van Hulsberg

**Nederzettingspatronen:**

 * nederzettingspatroon

Voort (straatdop op valleirandsite), Gotem en Hendrieken (hoopdorpen),
gehucht Helshoven (hoopdorp)

**Kastelen, landgoederen en aanhorigheden:**

 * kasteel
 * landgoed
 * omheining

 
kasteel de Tornaco (Voort), Fonteinhof, kasteel va

**Bouwkundig erfgoed:**

 * (heren)woning
 * huis

 
**Landbouwkundig erfgoed:**

 * hoeve
 * schuur
 * stal

 
**Molens:**

 * watermolen

 
Engelingenmolen (Hoepertingen), Wijngaardmolen (Broekom)

**Kerkelijk erfgoed:**

 * kapel
 * pastorie

 
o.a. Christus-Koningkapel, kapel van Loretto, Sint-Dionysiuskerk,
kluiskapel van Helshoven

**Klein historisch erfgoed:**

 * gedenkteken

 
**Archeologische elementen:**
Gallo-Romeinse vondsten (o.a. tumulus)

 **Andere:**
voormalig gemeentehuis Gotem, voormalig gemeentehuis en school Voort

ELEMENTEN VAN TRANSPORT EN INFRASTRUCTUUR
~~~~~~~~~~~~~~~~~~~~~~~~~~~~~~~~~~~~~~~~~

**Wegenis:**

 * Romeinse weg

 
Tongeren-Kassel, Tongeren-Herentals

ELEMENTEN EN PATRONEN VAN LANDGEBRUIK
~~~~~~~~~~~~~~~~~~~~~~~~~~~~~~~~~~~~~

**Puntvormige elementen:**

 * bomengroep
 * solitaire boom

 
Jenneboom

**Lijnvormige elementen:**

 * dreef
 * bomenrij
 * houtkant
 * hagen

**Kunstmatige waters:**

 * vijver

 
**Topografie:**

 * onregelmatig
 * historisch stabiel

 
verschillende delen historisch stabiel

**Historisch stabiel landgebruik:**

 * permanent grasland

 
grasland onder boomgaarden, traditioneel open akkergebied, vochtige
valleibeemden

**Typische landbouwteelten:**

 * hoogstam

 
**Bos:**

 * loof
 * hooghout

 

OPMERKINGEN EN KNELPUNTEN
~~~~~~~~~~~~~~~~~~~~~~~~~

De recente bebouwing levert geen bijdrage tot de landschapswaarden. De
ruilverkaveling Grootloon is in voorbereiding, de ruilverkaveling
Mettekoven in uitvoering. Het in Voort aangelegde wachtbekken langs de
Romeinse weg is landschappelijk niet ingepast. Het uitzicht langsheen de
Romeinse Kassei wordt voornamelijk bepaald door een Droog-Haspengouws
open field-landschap, waarvan de historische percelering reeds
grotedeels verloren is gegaan door eerdere ruilverkavelingen. Holle
wegen hebben te lijden van aftakeling of zijn reeds ontschouderd, o.a.
de Romeinse weg.

--------------

B.landschapswaarden
-------------------

 Wetenschappelijke waarde:
Voort, en ook Hendrieken, is gelegen in Droog-Haspengouw op de
reliëfrijke zuidwestrand van het massief van Borgloon, dat zich ruim 30
m verheft boven de schiervlakte ten zuiden van de lijn Heks,
Bommershoven, Jesseren en Piringen. De Herkebeek of Molenbeek heeft hier
een diep, asymmetrisch dal ingesneden. De hier voorkomende
hoogstamboomgaarden zijn van belang voor het behoud van oude en zeldzame
fruitvariëteiten.
Historische waarde:
Voort en Gotem situeerden zich van oudsher in een gebied van vochtige
beemden nabij de Herkebeek. De concentratie van de oude dorpskern met
een aantal grote vierkanthoeven bij kasteel en kerk geeft elk het
aanzien van een hoop- en kasteeldorp. Ook het gehucht Helshoven is een
typisch hoopdorp. Zowel nabij het kasteel van Hulsberg als in het
gehucht Helshoven bevindt zich een kapel als restant van een voormalig
geheel met een kluis op het site van het kasteel. Verschillende delen
van het gebied hebben een historisch stabiel perceleringspatroon.
Markant is het intacte tracé van de voormalige Romeinse heerbaan,
waarlangs zich archeologische getuigenissen van het Romeinse verleden
bevinden.
Esthetische waarde: De alluviale beekvalleien, het typisch
Haspengouws dorpsbeeld, waarbij een krans van boomgaarden de
nederzetting omgordt, en het open akkerbouwlandschap bepalen hier het
landelijke decor. Het uitgestrekte kasteelpark van Voort, dat vrijwel de
volledige vallei van de Herkebeek omvat, draagt bij tot de gaafheid van
het landschap. Het kerkhof bij de kerk van Hendrieken biedt een zicht op
de vallei van de Motbeek, waarvan de noordwestelijke helling wordt
ingenomen door weilanden en hoogstamboomgaarden in een kleinschalig
landschap. Het kasteel van Hulsberg is door zijn hoge ligging in alle
richtingen van ver zichtbaar en beheerst de hele omgeving. De kapel van
Loretto biedt uitzicht op de dorpen Hendrieken en Voort. Sinds de
verfraaiing van de omgeving komt ook de kapel van Helshoven beter tot
zijn recht.
Sociaal-culturele waarde : De hele omgeving is erg attractief voor
zachte recreatie. Talrijke fiets- en wandelroutes zijn er uitgestippeld.
Behalve in de vochtige beekvalleien wordt het landschap grotendeels door
fruitteelt beheerst. Het kasteel van Gotem herbergt ten andere een
fruitverwerkend bedrijf. De kluiskapel van Helshoven is een regionaal
bekend bedevaartsoord.
Ruimtelijk-structurerende waarde:
De Romeinse steenweg of kassei loopt centraal van west naar oost
doorheen het landschap en kruist in Voort de haaks daarop georiënteerde
vallei van de Herkebeek. Het kasteel van Hulsberg, gelegen op één van de
hoogste punten van het massief van Borgloon, heeft een uitgesproken
bakenfunctie in de omgeving.

--------------

C.TEKSTUELE Omschrijving
------------------------

 Voort, en ook Hendrieken, is gelegen in Droog-Haspengouw op de
zuidwestrand van het massief van Borgloon, dat zich ruim 30 m verheft
boven de schiervlakte ten zuiden van de lijn Heks, Bommershoven,
Jesseren en Piringen. De Herkebeek of Molenbeek, één van de bovenlopen
van de Herk, die de gemeente van zuid naar noord doorkruist, heeft hier
een diep, asymmetrisch dal ingesneden. Behalve in de vochtige beekvallei
en op de steilere hellingen vertoont de omgeving van Voort het
traditionele, open uitzicht van de Haspengouwse akkerbouwstreek. Voort
is dan ook een klein landbouwdorp, gedomineerd door het kasteel en
enkele grote landbouwbedrijven. De nederzetting is duidelijk een
valleirandsite, op de oostelijke helling van de beekvallei. Het
stratenpatroon en het globale uitzicht van het dorp is in de loop der
eeuwen nauwelijks gewijzigd. Ten oosten van de Herkebeek ligt de
eigenlijke dorpskern aan de Benaetsstraat, waarlangs nog enkele
boerderijen, en omgeven door boomgaarden. Ten westen ligt het park van
het kasteel. Beide gedeelten worden ten zuiden begrensd door de
rechtlijnige, voormalige Romeinse heirbaan Tongeren-Kassel. Het tracé
maakt nog steeds deel uit van het huidige wegenpatroon (Romeinse Kassei)
en bestaat grotendeels uit veldwegen. De naam Voort zou trouwens
afgeleid zijn van het Germaanse furde, wat doorwaadbare plaats betekent.
De Romeinse weg kruist hier immers de beek. Het onbebouwde, open
akkerbouwgebied ten zuiden daarvan wordt doorsneden door de beekvallei
met zijn vochtige beemden en, tegen Broekom, de Wijngaardmolen. Het
uitgestrekte kasteelpark dat vrijwel de volledige vallei van de
Herkebeek omvat, draagt bij tot de gaafheid van het landschap. Op de
Atlas der Buurtwegen (1844) is het reeds aangelegd in Engelse stijl, de
voormalige slotgracht omgevormd tot vijver. Enkele decennia geleden nog
reikte de grote vijver tot aan de Romeinse Kassei. Tengevolge van
grondwaterwinning is die echter droog gevallen. Thans is het kasteel
omgeven door Engels park en een Franse tuin. Het bevat een aantal
merkwaardige, oude bomen. Het kasteel, in classicistische stijl daterend
uit de 2de helft van de 18de eeuw, werd in 1943 door brand verwoest. Het
werd niet heropgebouwd, zodat alleen het oude poortgebouw (1590), de
dienstgebouwen en kasteelhoeve met pachterswoning bewaard bleven.
Langsheen het hele tracé van de Romeinse weg bevinden zich getuigenissen
van het Romeinse verleden (o.a. restanten van tumuli en villa's),
waarnaar ook verschillende toponiemen verwijzen. Ten westen van Voort
staat bovendien de Jenneboom op de grens met Gotem, Hoepertingen,
Groot-Gelmen en Mettekoven. Verderop ligt het Hoepertingse gehucht
Helshoven. Het is een klein hoopdorp van oude hoeven, nog omgeven door
enkele boomgaarden en geflankeerd door de beemden in de vallei van de
Herk. In 1254 werd er een gasthuis met kapel voor doortrekkende pelgrims
opgericht, later vervangen door een kluis met kapel. Enkel de kapel met
laat-gotisch uitzicht, een regionaal bekend bedevaartsoord, is
overgebleven. Sinds de verfraaiing van de omgeving (beplanting,
lindebomen, fruitbomen, omheining) kwam de kapel beter tot zijn recht.
Stroomafwaarts op de Herk ligt de Engelingenmolen. Voor het overige
wordt het uitzicht langsheen de Romeinse Kassei bepaald door een
Droog-Haspengouws open field-landschap, waarvan de historische
percelering deels verloren is gegaan door ruilverkavelingen. Even ten
noordwesten van Voort vloeit de Motbeek, die ten oosten van Hendrieken
ontspringt, samen met de Herkebeek. Het nederzettingspatroon van
Hendrieken is dat van een klein hoopdorp. De belangrijkste straat is de
Lambertusstraat, gekenmerkt door sterk verbouwde hoeven en banale
nieuwbouw die in het naburige Voort overvloeit. Het kerkhof bij de kerk
biedt een zicht op de vallei van de Motbeek. Op de noordwestelijke
helling van de vallei van de Motbeek domineren weilanden en
hoogstamboomgaarden in een kleinschalig landschap, op de zuidwestelijke
dalhelling echter meer akkers en laagstammige fruitplantages. Verder
noordwaarts situeert zich de Hulsberg, één van de hoogste punten van het
massief van Borgloon. Op de top, waar thans het kasteel staat, was
oorspronkelijk een kapel en kluis gelegen. Bij de bouw van het kasteel
in 1882 werden die gebouwen afgebroken en heropgetrokken aan de voet van
de Hulsberg. Daarvan is alleen de kapel (kapel van Loretto) bewaard
gebleven. Het kasteel is een ruim gebouw in eclectische stijl, gelegen
in een park in landschapsstijl; van de oorspronkelijke bomen resten nog
een aantal exemplaren. Door zijn hoge ligging beheerst het kasteel de
hele omgeving en is in alle richtingen van verre zichtbaar. De hele
omgeving is trouwens erg attractief voor zachte recreatie. Talrijke
fiets- en wandelroutes zijn er uitgestippeld. Bovendien zijn de hier
voorkomende hoogstamboomgaarden van belang voor het behoud van oude en
zeldzame fruitvariëteiten. Noordwestelijk van Voort doorkruist de
Herkebeek Gotem, gelegen in het golvende overgangsgebied van Droog- en
Vochtig-Haspengouw. Het landschap wordt er gekenmerkt door het gemengd
agrarisch gebruik met fruitteelt, akkers en weilanden. De antieke weg
Tongeren-Herentals-Antwerpen doorkruiste dit gebied. Ook het
nederzettingspatroon van Gotem is dat van een klein hoopdorp, met een
beperkte lintbebouwing naar en in de omgeving van de in 1819-20
aangelegde steenweg Sint-Truiden-Tongeren. De Gotemstraat is de oude
kern van het dorp, waarlangs zich de kerk, de pastorie en het
gemeentehuis bevinden. De oude hoeves bleven slechts fragmentarisch of
volledig verbouwd bewaard. Een dreef verbindt de Sint-Dionysiuskerk met
het kasteel Fonteinhof. Samen vormen zij het historisch centrum van het
dorp. Het kasteel groepeert een herenhuis met dienstgebouwen en
stallingen (in Maaslandse stijl) rond een rechthoekig erf en herbergt
een fruitverwerkend bedrijf. Het is gelegen langs de Herkebeek, omgeven
door vochtige alluviale weilanden met populierenaanplantingen en
verruigde graslanden.
