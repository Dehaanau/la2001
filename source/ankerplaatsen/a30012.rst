Doornpanne
==========

:Ankerplaats ID: A30012




A.TEKSTUELE Omschrijving
------------------------

Deze ankerplaats bevat het paraboolduinengebied tussen Oostduinkerke
en Duinkerke (beiden gem. Koksijde) , en de aangrenzende strandzone. Het
duinenlandschap varieert van actieve stuifduinen (zeezijde aan het
Schipgat) over gefixeerde duinen (O.a. Hoge Blekker) tot een centrale
laaggelegen panne (Doornpanne sensu stricto). De duingeomorfologie
bepaalt grotendeels de vegetatie. De huidige vegetatie in het gehele
gebied bestaat uit kalkminnend duingrasland, dwergstruikvegetatie en
doornstruweel. Langs het Schipgat staan deze duinen in verbinding met
het strand en kan zand door de wind in het duinencomplex gevoerd worden.
Op het strand staan geen golfbrekers wat bijdraagt aan de open ruimte
van het strand en achterliggende duinen. Door de actieve aangroei van
duinen kan vegetatie zich hier moeilijk handhaven en zijn de duinen
weinig begroeid. Centraal in het gebied ligt een panne met een zeer
diverse vegetatie. Door de waterwinning in dit gebied zijn de duinen te
droog in vergelijking met de natuurlijke situatie wat vooral in de
pannes negatieve invloed heeft op vochtminnende vegetatie. Tijdens de
19e en begin 20e eeuw lag de centrale panne onder akker- en weiland
afgezoomd door houtkanten waarvan momenteel nauwelijks resten aanwezig
zijn. Toen de waterwinning startte kort na WOII, viel de begrazing weg
waardoor de grazige vegetatie sterk achteruitging ten voordele van
struweel. Aan de zuidelijke rand komen nog enkele hoge gefixeerde duinen
voor waaronder de Hoge Blekker, de hoogste paraboolduin van de Belgische
kust. Daarom behoort deze duin toch tot de ankerplaats ondanks de
storende bebouwing. Deze paraboolduin is een getuige van de
paraboolduinvorming uit 14e tot 16e eeuw en biedt een wijds zicht op het
gebied zelf en naar het strand. Vlakbij de gebouwen van de waterwinning
staan enkele percelen onder naaldbos. Het zuidelijk deel is doorsneden
door een zeer dicht padennet dat waarschijnlijk teruggaat op een
grootschalige verkaveling tijdens het interbellum. Men is echter net
veel verder dan de wegverharding geraakt. De bebouwing op de Hoge
Blekker en elders in de ankerplaats is van geen landschappelijk belang.
De autoweg en tramlijn tussen Koksijde-bad en Oostduinkerke-bad
versnijdt deze ankerplaats. Net ten zuiden van deze autoweg liggen twee
schepen (La Péniche en Hotel Normandie) die door hun opvallende kleur en
hoogte een blikvanger vormen. Te midden het landschap liggen enkele
gebouwen van het pompstation die ook in het oog springen. Uitbreiding
van het bestaande wegennet en aanleg van nieuwe paden dient vermeden te
worden. De duinpolderovergang is bewaard langs één perceeltje in zuiden
en niet aangetast door bebouwing. 



B.landschapswaarden
-------------------


Wetenschappelijke waarde:
~~~~~~~~~~~~~~~~~~~~~~~~~

Meest oostelijk uitgestrekte duinpanne van het paraboolduinencomplex
tussen Duinkerke en Oostduinkerke met Hoge Blekker als relict van actief
hoogduinlandschap en vormt de hoogste duintop. Doornpanne vormt een
uitgestrekte vlakte die vroeger veel vochtiger was en een buitegewoon
gediversifieerde begroeiing kende. Actueel bestaat de Doornpanne uit een
mozaïek van duinkalkgrasland, dwergstruikvegetaties en gevarieerd
doornstruweel. De duinkalkgraslanden hebben floristisch en faunistisch
een grote waarde.

Historische waarde:
~~~~~~~~~~~~~~~~~~~


Het dichte padennet is een overblijfsel van een verkaveling tijdens
het interbellum. Voor de waterwinning waren dit nog zeer mobiele duinen
met duinakkers. Door het wegvallen van begrazing werden de duinen
gefixeerd met struweel.

Esthetische waarde:
~~~~~~~~~~~~~~~~~~~

De twee schepen langs de Koninklijke Baan (La
Péniche en Hotel Normandie) die door hun kleuren en hoogte in het oog
springen. Groot aaneengesloten duincomplex met afwisseling van actieve
duinen met gefixeerde duinen die verschillende plantengroei hebben.

Ruimtelijk-structurerende waarde:
~~~~~~~~~~~~~~~~~~~~~~~~~~~~~~~~~

De schepen langs de Koninklijke Baan vormen bakens voor het gehele
gebied. Ook de hoge duintop van de Hoge Blekker vormt een zichtpunt.



C.LANDSCHAPSELEMENTEN EN OPBOUWENDE ONDERDELEN
-----------------------------------------------



GEOMORFOLOGIE/HYDROGRAFIE
~~~~~~~~~~~~~~~~~~~~~~~~~

**Macroreliëf:**

 * kustduin

sekwentie strand-zeeduin-polder

ELEMENTEN VAN BOUWKUNDIG ERFGOED, NEDERZETTINGEN EN ARCHEOLOGIE
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

 **Andere:**
1 schip ter hoogte van de Koninklijke Baan

ELEMENTEN VAN TRANSPORT EN INFRASTRUCTUUR
~~~~~~~~~~~~~~~~~~~~~~~~~~~~~~~~~~~~~~~~~

ELEMENTEN EN PATRONEN VAN LANDGEBRUIK
~~~~~~~~~~~~~~~~~~~~~~~~~~~~~~~~~~~~~

**Bos:**

 * loof
 * struweel


**Bijzondere waterhuishouding:**


waterwinnningsgebied

OPMERKINGEN EN KNELPUNTEN
~~~~~~~~~~~~~~~~~~~~~~~~~

Door de waterwinning worden de duinen te droog gehouden wat een
negatieve invloed heeft op de vegetatie. Vooral in pannes verwacht men
een veel vochtminnender vegetatie dan wat nu aangetroffen wordt. Volgens
het gewestplan grenst deze ankerplaats in het westen en noordoosten aan
woongebied. De vele bebouwing doet afbreuk aan de belevingswaarde en
maakt dat actieve duinmigratie quasi onmogelijk is. Men moet nieuwe
bebouwing in de ankerplaats verhinderen. De geomorfologie van het
duinencomplex moet gevrijwaard en gerespecteerd worden waarbij actieve
duinvorming mogelijk moet zijn. De bebouwing van de Hoge blekker is
storend maar van geen landschappelijk belang. De aangrenzende bebouwing
bedreigt dit stuk waardevolle duinen.
