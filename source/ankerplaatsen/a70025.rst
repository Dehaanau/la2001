De Brand
========

:Ankerplaats ID: A70025


**Landschap**



Omschrijving
------------

De landelijke omgeving rond de Brand is gelegen in het grensgebied van
de gemeenten Bree, Kinrooi en Maaseik. Ten noorden loopt de Itter- of
Tongerlose Beek als een centrale as doorheen het gebied. In feite
verdeelt zij het gebied in een noordelijk deel, behorend tot De Basdonk
(Bree) en De Simpel (Kinrooi), en een zuidelijk deel dat samenvalt met
De Brand (Maaseik). Oostelijk wordt het landschap begrensd door de
Kinrooiersteenweg (N757). In zuidelijke richting sluit het aan tegen de
dorpskern van Neeroeteren. Ten westen in Tongerlo liggen op de Itter
twee watermolens: de Keyaertmolen en Galdermansmolen. Het wegennet in
het gebied is beperkt en woningbouw haast onbestaande. Het zwak tot zeer
zwak golvend microreliëf is gevormd in een laag dekzand, die door de
wind tijdens het laatste deel van de Würmijstijd (zo'n 70 000 tot 10 000
jaar geleden) vanuit het noorden werd aangevoerd. In het zogenaamde
dekzandgebied van Maaseik ten oosten is die laag gemiddeld 8 meter dik.
Ten westen rust het dekzand op minder diepe kwartsrijke grinden,
geomorfologisch de Vlakte van Bocholt genoemd. De overgang tussen beide,
ten noorden van Neeroeteren, is diffuus en in het landschap niet
waarneembaar. Omwille van het zwak reliëf en de daarmee gepaard gaande
gebrekkige ontwatering is het gebied van nature drassig. Bovendien komen
er diverse vochtige depressies en kommen voor. De langgerekte, smalle
vennen ten noordoosten, Batven en Deunsven, ontstonden in bestaande
beekdepressies. Om het gebied te ontwateren en in cultuur te brengen
werd een veelheid van grachten en meestal kunstmatige zijbeken
aangelegd. De site van het kasteeldomein De Oude Kuil is gevestigd op
een drogere duinrug. Op de extreem vochtige plaatsen alsook rondom De
Oude Kuil gedijen verschillende bosvegetaties, die veelal uit loofhout
bestaan. De beekvalleien op en rond het Kempens Plateau werden van
oudsher als hooi- en weiland in cultuur gebracht. Behalve op de
perceelsgrenzen en op enkele moerassige plaatsen kwam er zo goed als
geen opgaand hout voor. Houtwallen, die typisch bij de akkers hoorden,
waren zeldzaam in de beekvalleien. In de vallei van de Itterbeek ten
noorden van Neeroeteren bestond niettemin een dicht netwerk van veelal
op wallen ontwikkelde houtkanten. De ophogingen dienden als
perceelsafbakening, veekering of ter bevordering van de ontwatering. De
wallen werden immers aangelegd met aan weerszijden grachten, plaatselijk
ook graven genoemd. De begroeiing bestond uit twee etages: tussen het
hakhout liet men mooie rechte opstaanders doorgroeien. De
landschappelijke structuur van de houtwallen wordt beschreven als een
spinnenweb met een geordende opbouw rond centrale knooppunten,
willekeurig verdeeld langsheen geomorfologische patronen. Mede door zijn
geïsoleerde ligging tegen de Itterbeek als natuurlijke grens bleef De
Brand al die tijd vrij gaaf behouden. Naarmate vooral na de Tweede
Wereldoorlog sommige van de hooilanden in onbruik vielen, evolueerden
zij terug tot loofbosjes of werden met populieren beplant.
Schaalvergroting ten gevolge van het kappen van houtwallen concentreerde
zich voornamelijk in de jaren 1970. Het wegenpatroon is nagenoeg
ongewijzigd sinds de 19de eeuw, zuidwest-noordoost gericht en doodlopend
nabij de Itterbeek. Het relict-bocagelandschap wordt gekenmerkt door een
fijnmazige mozaïek van graslandpercelen, brede houtwallen, houtkanten en
bossen. De afwisseling met heiderelicten en moeras is bovendien
ecologisch interessant. De best bewaarde houtopstanden situeren zich in
de kern van het gebied. Verspreid komen verder solitaire bomen,
knotbomen, bomengroepen en -rijen of struwelen voor. Nefast zijn de
aantastingen van houtwalstructuren door slopen, versmalling, het
ontstaan van een holle wal of het achterwege blijven van onderhoud.
Langs de Itterbeek en op een aantal andere plaatsen werden weilanden
gescheurd ten voordele van de maisteelt. Verdroging, aanplanting van
populieren en intensivering van de landbouw blijven bedreigingen vormen
en zouden in grote mate het gevolg zijn van de ruilverkaveling die in
1985-86 ten oosten van de Itter heeft plaatsgevonden. Het rechttrekken
van de beek kaderde eveneens in dat verband. Opvallend is ook het
verschil met het landschap ten noorden van de Itterbeek, dat weliswaar
een aantal historische gelijkenissen vertoont maar thans een grofmaziger
karakter heeft. De oorspronkelijke kwaliteiten zijn er, meer dan in De
Brand, teloorgegaan. De percelering bleef niettemin, zoals ook in De
Brand, grotendeels historisch stabiel en de grootschaliger
landbouwstructuur wordt afgewisseld met resterende kleinschalige,
vochtige weiden, houtkanten en -wallen, loofbossen, struwelen,
moerassige zones en vennen. Op de oudere akkers komen plaggenbodems
voor. Oostelijk vonden recreatieve ontwikkelingen plaats. In De Brand
dient het beleid gericht te zijn op het behoud en de ontwikkeling van de
landschapswaarden. Het is weliswaar attractief voor zachte recreatie,
maar dreigt daardoor een deel van de geïsoleerdheid te verliezen,
waardoor het juist behouden bleef. De vernieuwde aandacht voor het
gebied leidde sinds kort tot het herstel van een aantal poelen,
houtkanten en vochtige hooilanden. Meer dan ooit is een geïntegreerd
beheer van het gebied nodig.



Landschapswaarden
-----------------


Wetenschappelijke waarde
~~~~~~~~~~~~~~~~~~~~~~~~

Het zwak tot zeer zwak golvend microreliëf is gevormd in een laag
dekzand. Omwille van het zwak reliëf en de daarmee gepaard gaande
gebrekkige ontwatering is het gebied van nature drassig. Bovendien komen
er diverse vochtige depressies en kommen voor. De langgerekte, smalle
vennen ten noordoosten, Batven en Deunsven, ontstonden in bestaande
beekdepressies. De site van het kasteeldomein De Oude Kuil is gevestigd
op een drogere duinrug. De afwisseling met heiderelicten, moerassige
zones, loofbosjes en struwelen maken het gebied ook ecologisch
interessant.

Historische waarde
~~~~~~~~~~~~~~~~~~


De Brand is een relict-bocagelandschap. De grote waarde van de Brand
komt voort uit de fijnmazige mozaïek en de grote dichtheid van de
uitzonderlijk brede houtwallen, houtkanten en verspreide loofbosjes, die
de vochtige hooi- en weilanden omgeven. Het gebied wordt dan ook aanzien
als een zeldzaam gegeven in het Vlaamse Gewest omwille van zijn omvang
en gaafheid. Van belang is ook de samenhang met de omgeving rond de
Brand en met de twee watermolens op de Itterbeek. Om het gebied te
ontwateren en in cultuur te brengen werd een veelheid van grachten en
meestal kunstmatige zijbeken aangelegd. Het wegennet in het gebied is
beperkt en evenals de percelering grotendeels historisch stabiel. Rond
de site van kasteeldomein De Oude Kuil gedijen drogere bossen.

Esthetische waarde
~~~~~~~~~~~~~~~~~~

Het relict-bocagelandschap van de Brand wordt
thans nog steeds gedomineerd door de typische, brede houtwallen die de
grenzen vormen tussen de percelen. Mede door het beperkte wegennet en de
haast onbestaande woningbouw bezit het gebied een hoge belevingswaarde.


Sociaal-culturele waarde:
~~~~~~~~~~~~~~~~~~~~~~~~


Het is weliswaar attractief voor zachte
recreatie, maar dreigt daardoor een deel van de geïsoleerdheid te
verliezen, waardoor het juist behouden bleef. De recreatieve functie
moet dan ook eerder gesitueerd worden in de randgebieden rond De Brand,
die een duidelijker waarde op dit vlak bezitten.

Ruimtelijk-structurerende waarde
~~~~~~~~~~~~~~~~~~~~~~~~~~~~~~~~

De Itterbeek was bepalend voor de opbouw en organisatie van het
gebied. Mede door zijn geïsoleerde ligging tegen de beek als natuurlijke
grens bleef De Brand al die tijd vrij gaaf behouden.



A. LANDSCHAPSELEMENTEN EN OPBOUWENDE ONDERDELEN
-----------------------------------------------



GEOMORFOLOGIE/HYDROGRAFIE
~~~~~~~~~~~~~~~~~~~~~~~~

**Microreliëf:**

 * microreliëf


**Hydrografische Elementen:**

 * beek
 * vallei


Itterbeek

**Moerassige gronden:**

 * moeras
 * ven



ELEMENTEN VAN BOUWKUNDIG ERFGOED, NEDERZETTINGEN EN ARCHEOLOGIE
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

**Kastelen, landgoederen en aanhorigheden:**

 * kasteel
 * landgoed
 * muur
 * omheining


kasteel De Oude Kuil

**Molens:**

 * watermolen


Keyaertmolen en Galdermansmolen.

ELEMENTEN VAN TRANSPORT EN INFRASTRUCTUUR
~~~~~~~~~~~~~~~~~~~~~~~~~~~~~~~~~~~~~~~~~

**Wegenis:**

 * weg
 * pad


grotendeels historisch stabiel wegenpatroon

**Waterbouwkundige infrastructuur:**

 * dijk
 * sluis
 * grachtenstelsel
 * stuw



ELEMENTEN EN PATRONEN VAN LANDGEBRUIK
~~~~~~~~~~~~~~~~~~~~~~~~~~~~~~~~~~~~~

**Puntvormige elementen:**

 * bomengroep
 * solitaire boom


**Lijnvormige elementen:**

 * bomenrij
 * houtkant
 * houtwal
 * knotbomenrij

spinnewebstructuur

**Kunstmatige waters:**

 * poel


**Topografie:**

 * historisch stabiel


**Historisch stabiel landgebruik:**

 * permanent grasland
 * plaggenbodems
 * heide


vochtig hooi- en weiland

**Bos:**

 * naald
 * loof
 * broek
 * hakhout
 * hooghout
 * struweel


**Bijzondere waterhuishouding:**

 * ontwatering



OPMERKINGEN EN KNELPUNTEN
~~~~~~~~~~~~~~~~~~~~~~~~

Nefast zijn de aantastingen van houtwalstructuren door slopen,
versmalling, het ontstaan van een holle wal of het achterwege blijven
van onderhoud. Langs de Itterbeek en op een aantal andere plaatsen
werden weilanden gescheurd ten voordele van de maisteelt. Verdroging,
aanplanting van populieren en intensivering van de landbouw blijven
bedreigingen vormen en zouden in grote mate het gevolg zijn van de
ruilverkaveling die in 1985-86 ten oosten van de Itter heeft
plaatsgevonden. Het rechttrekken van de beek kaderde eveneens in dat
verband. Ten noorden van de Itterbeek zijn de oorspronkelijke
kwaliteiten, meer dan in De Brand, teloorgegaan. Oostelijk vonden
recreatieve ontwikkelingen plaats. De recente bebouwing levert geen
bijdrage tot de landschapswaarden.
