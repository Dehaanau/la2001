Vallei van de Zeverenbeek
=========================

:Ankerplaats ID: A40010


**Landschap**



C.TEKSTUELE Omschrijving
------------------------

De Zeverenbeek, op grondgebied van Zeveren (Deinze) gelegen, behoort
tot het stroomgebied van de Leie. De broeken zijn doorsneden door
evenwijdige dwarssloten die gedurende de zomer voor het grootste deel
droogstaan. Een belangrijke afwateringsgracht loopt evenwijdig met de
Zeverenbeek. Het Leiedal vormt een zuidelijke uitloper van de Vlaamse
Vallei, deze werd ten gevolge van verschillende erosiefasen tot op het
peil -15m uitgeschuurd. Morfologisch maken de Broeken deel uit van het
complex van zandruggen van Oostrozebeke- Zeveren, die zelf deel uitmaken
van de Leievallei. De Leievallei vertoont tussen Sint- Baafs- Vijve en
Deinze een opmerkelijke asymmetrie met in het westen een uitgesproken
microreliëf; kenmerken is de opeenvolging van ruggen (hoger dan 15m) en
valleien met een vlakke bodem (8m). De Zeverenbeek ligt in een van die
valleien tussen twee ruggen. Op de zuidelijke rug is de weg Deinze-
Tielt gelegen, op de noordelijke de Izegemstraat. Het oostelijk deel van
de Leievallei is lager gelegen en heeft een minder uitgesproken
microreliëf. De vallei van de Zeverenbeek is een zuidelijke uitloper van
de Vlaamse Vallei. De opvulling van deze diepe Pleistocene vallei nam in
het Eemiaan een aanvang. De belangrijkste opvullingsfase was tijdens het
Weichsel. Hierbij werden fluvio- eolische dekzand en löss afgezet. De
löss was afkomstig vanuit Scandinavië, de dekzanden waren van lokale
afkomst. De dekzanden waaien op en werden in rugvormige structuren
afgezet. Het is op deze zandige verhevenheden dat later de kouters tot
stand kwamen. Ten zuidoosten van de Leie zijn de kouters er zandig, in
het noordwesten van de Leie bestaan ze eerder uit licht zandleem en
lemig zand. Op de Ferrariskaart zien we dat enkele percelen bossen zich
eerder op de droge ruggen ten noorden en zuiden van de Zeverenbeek
bevinden. In de beekvallei waren er moerassen en hooiweiden. Op de
topografische kaart van 1862 zien we dat in deze toestand verandering
gekomen is. De broeken, bestaande uit elzenbossen en
ruigtkruidenvegetaties, zijn reeds bebost, een toestand die onveranderd
bleef tot nu. Enkel de Blekerij blijft grotendeels uit graslanden
bestaan, deze werden tot voor kort gehooid. De bospercelen op de ruggen
werden in akkerland omgezet. De huidige bakstenen kerk werd in 1861-62
gebouwd op basis van een 14e eeuws kerkje dat in 1860 werd afgebroken.
De in 1918 opgeblazen toren werd na de oorlog weder opgebouwd. De kerk
is gelegen midden van een deels met bakstenen en deels met betonplaten
ommuurd kerkhof, met toegang tussen vierkante bakstenen pijlers. De
pastorie is ten zuiden van de kerk gelegen. Het betreft een dubbelhuis
van 1751 daterend met een ruime, beplante tuin, van het kerkhof
afgesloten d.m.v. een gekalkte tuinmuur. Het "Goed ter Vaalt" of "Ter
Meersch" is een zetel van de heerlijkheid ter Vaalt, waarvan de oudste
vermeldingen opklimmen tot de 14e eeuw en die afhankelijk was van het
grafelijk leenhof. In 1577 werd het door Filips II verkocht en vanaf dan
verenigd met de heerlijkheid van Zeveren die afhankelijk was van de
Oudburg van Gent. Ter Vaalt werd een verblijfplaats van de nieuwe heren.
In 1655 werd de heerlijkheid tot baronie verheven. In een openbare
verkoop van 1773 veranderde het goed van eigenaar. In de 19e eeuw was
het Goed een lustverblijf van burgemeester Cornelis, die het volledig
aanpaste. Op die plek staat nu het zogenaamde 'Oud Kasteel', een hoeve
met woonhuis. De oude kern werd in 1786 serieus aangepast en/of
vernieuwd. Haaks achter het woonhuis staan de koetshuizen, die ook
serieus verbouwd zijn. De hoevetjes die aan de rand van de
Zeverenbroeken staan hebben kernen die tot de 18e eeuw kunnen opklimmen,
maar ze hebben voornamelijk een 19e eeuws uitzicht.



B.landschapswaarden
-------------------


Wetenschappelijke waarde:
~~~~~~~~~~~~~~~~~~~~~~~~~

De vallei van de Zeverenbeek is tussen de cuesta van Tielt en het
zandig Leie- Schelde interfluvium gelegen. De beekvallei is me zandlemig
materiaal opgevuld. Deze beek maakt deel uit van het Leiebekken. In de
beekdepressie zijn er voornamelijk vochtige loofbossen.

Historische waarde:
~~~~~~~~~~~~~~~~~~~

Op de Ferrariskaart, 1775, wordt de vallei van de Zeverenbeek door
weilanden en meersen, gedeeltelijk met perceelsranden, gekenmerkt.
Buiten het meersengebied ligt een meer gesloten landschap met
perceelsranden en kleine percelen bos. De bebouwing is gesitueerd aan de
rand van de meersen. Voor 1775 zou het gebied ontveend zijn. Op latere
topografische kaarten, vanaf 1850, is de vallei bebost. De gebieden
buiten de vallei bestaan voornamelijk uit akkers.

Esthetische waarde:
~~~~~~~~~~~~~~~~~~~

De vallei van de Zeverenbeek is duidelijk door de
beboste delen te herkennen. De loop van de beek wordt benadrukt door
bomenrijen en is visueel waarneembaar in het landschap. De omliggende
percelen zijn regelmatig en rechthoekig tot blokkig van vorm, gemiddelde
grootte. De bebouwing situeert zich aan de rand van de vallei.

Ruimtelijk-structurerende waarde:
~~~~~~~~~~~~~~~~~~~~~~~~~~~~~~~~~

Deze vallei is een groen lint tussen de parallel gelegen hogere
kouters. De vallei is met broekbos en populierenteelt beplant, hier en
daar zijn er nog enkele meersen. De hoeves situeren zich aan de rand van
de vallei. Langs de weg Deinze- Aalter is er loodrecht op de vallei een
lintbebouwing. De Zeverenbeek maakt deel uit van het Leiebekken, wat
verder oostwaarts mondt ze in de Leie uit.



A. LANDSCHAPSELEMENTEN EN OPBOUWENDE ONDERDELEN
-----------------------------------------------



GEOMORFOLOGIE/HYDROGRAFIE
~~~~~~~~~~~~~~~~~~~~~~~~~

**Microreliëf:**

 * microreliëf
 * talud


**Macroreliëf:**

 * macroreliëf
 * steilrand

**Hydrografische Elementen:**

 * waterloop
 * beek
 * vallei
 * meander


**Moerassige gronden:**

 * moeras
 * veen
 * rietland



ELEMENTEN VAN BOUWKUNDIG ERFGOED, NEDERZETTINGEN EN ARCHEOLOGIE
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

**Koeren en hovingen:**

 * tuin


Pastorietuin

**Landbouwkundig erfgoed:**

 * hoeve
 * schuur
 * stal
 * wagenhuis


**Kerkelijk erfgoed:**

 * kerk
 * kapel
 * pastorie



ELEMENTEN VAN TRANSPORT EN INFRASTRUCTUUR
~~~~~~~~~~~~~~~~~~~~~~~~~~~~~~~~~~~~~~~~~

**Wegenis:**

 * weg
 * pad
 * kerkwegel
 * Oostenrijkse periode


**Waterbouwkundige infrastructuur:**

 * grachtenstelsel



ELEMENTEN EN PATRONEN VAN LANDGEBRUIK
~~~~~~~~~~~~~~~~~~~~~~~~~~~~~~~~~~~~~

**Puntvormige elementen:**

 * bomengroep
 * solitaire boom


**Lijnvormige elementen:**

 * bomenrij
 * hagen
 * knotbomenrij
 * perceelsrandbegroeiing

**Kunstmatige waters:**

 * poel
 * turfput


**Topografie:**

 * blokvormig


**Typische landbouwteelten:**

 * hoogstam


**Bos:**

 * loof
 * broek
 * middelhout
 * hooghout
 * struweel



OPMERKINGEN EN KNELPUNTEN
~~~~~~~~~~~~~~~~~~~~~~~~~

Langs de weg van Deinze naar Aalter, de N 409, die de vallei van de
Zeverenbeek dwarst, ligt een lintbebouwing in de vallei. Deze bewoning
belemmert het zich in oostelijke richting. Over de Blekerij loopt een
hoogspanningsleiding, deze is visueel wat storend. Ten oosten van de
afbakening liggen in de vallei enkele opgehoogde stukken.

