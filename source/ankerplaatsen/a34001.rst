Bulskampveld - St-Pietersveld
=============================

:Ankerplaats ID: A34001


**Landschap**



Omschrijving
------------

Deze ankerplaats strekt zich uit van de bossen rond kasteel
Driekoningen van het provinciaal domein Bulskampveld in het noorden
(gem. Beernem en Hertsberge, gem. Oostkamp), over het kasteel
Bulskampveld (Hertsberge, gem. Oostkamp), naar het St-Pietersveld (gem.
Ruiselede en Wingene), Gulke Putten (gem. Wingene) tot net vóór
Doomkerke (gem. Ruiselede). Deze ankerplaats situeert zich op de cuesta
tussen Hertsberghe en Lotenhulle waar de Tertiaire lagen zeer dicht aan
het oppervlak komen. De Kwartaire mantel is hier zeer dun tot lokaal
zelfs afwezig. De tertiaire lagen bestaan uit zand met kleilaagjes en
zandsteenlagen ertussen. Ze geven aanleiding tot bronniveau's en beken.
Deze arme zandgronden met soms een stuwwatertafel liggen aan de basis
van de heidevegetatie in deze vroegere veldzone Bulskampveld –
St-Pietersveld. Tijdens de middeleeuwen en later (tot de 18e eeuw) was
dit gebied een gemeenschappelijke graasgrond waar lokaal heidevegetatie,
lage struiken en heesters voorkwamen, evenals zgn.veldvijvers. Deze
vijvers ontstonden door het afplaggen van de bodem, door uitgraven van
zandsteen of door afdamming van beken. Rond deze graasgronden lag
aanvankelijk een bosgordel. In de 18e en begin van de 19e eeuw werd het
omringende bos onder impuls van de Oostenrijkers omgezet in landbouwland
en de graasgronden in bos. Daarbij ging men systematisch tewerk volgens
een dambordpatroon dat geaccentueerd werd door dreven. Het domein
Bulskampveld is grotendeels bebost en sluit aan bij de noordelijke
bossen rond Driekoningen. Binnen het bos is het dambordpatroon goed
herkenbaar door de dreven. Rond de Wolvegracht hoeve staat een bebost
gedeelte met de Galgetoren. Dit perceeltje bos met de toren die er boven
uit steekt, is een blikvanger in dit niet-bebost stukje. De nabije
dreven wijzen wel op de systematische ontginning van het vroegere
veldgebied. Het gemengd bos bij Kasteel Driekoningen heeft geen
drevenpatroon wegens de landschappelijke parkaanleg. In de buurt liggen
nog enkele gave hoeves waaronder de Hoeve Oude Paterij en de
Wolvegrachthoeve. De drevenstructuur in het Provinciaal domein hangt
vast aan het kasteel van het Bulskampveld. Vlakbij het kasteel en de
Colpaertshoeve liggen enkele open graslandpercelen begrensd door bos. De
bosgrens verloopt bochtig en soms staan er in de grasperken eilandjes
van een bomen, getuigend van de Engelse landschapsstijl. Net ten noorden
van het kasteel begint een dreef die oost-west loopt. In oostelijke
richting stopt/begint hij aan een “rotonde” in het bos van waaruit de
andere dreven vertrekken. Vlakbij het kasteel ligt een vijver met een
onregelmatige vorm, eveneens een kenmerk van de Engelse landschapsstijl.
In de ommuurde moestuin is een museum ondergebracht omtrent roerend
agrarisch erfgoed en een kruientuin. In het domein treft men heel weinig
landbouwpercelen aan, behalve aan de noordrand langs de Diksmuidse
Boterweg (= Oude Brugse Heerweg) die de noordelijke grens vormt van de
ankerplaats. Af en toe zit een hakhoutperceel ertussen of een perceel
met sporen van afplaggen of uitgraven van zandsteen. De Vagevuurbossen
sluiten landschappelijk aan bij het provinciaal domein want de dreven
lopen door ondanks de versnijding van beide delen door de N370. Deze
bossen zijn grotendeels naaldhout en hebben meer landbouwpercelen tussen
de bospercelen dan in het provinciaal domein. Naar het zuiden toe treft
men de driehoek bij St-Pietersveld aan met het Penitentiair
Landbouwcentrum en de Gemeenschapsinstelling voor Bijzondere
Jeugdbijstand (het vroegere Rijksopvoedingsgesticht). Deze driehoek van
aaneengesloten akker- en graslanden ligt op een plaats waar de Kwartaire
zandlaag dikker is. Dankzij bemesting was het mogelijk dit deel toch
vroeger te ontginnen. Deze driehoek is op satellietfoto’s met voldoende
grote schaal herkenbaar. Luchtfoto's op zeer grote schaal tonen
polygoonstructuren in de grond die waarschijnlijk te wijten zijn aan
fossiele ijswiggen ini de tertiaire lagen. Rond de
Gemeenschapsinstelling ligt heel wat bebouwing, waarbij het dambord- en
drevenpatroon gerespecteerd werd: de dienstwoningen voor het personeel
en gebouwd door de instelling, het vroegere hotelletje (het centrum had
veel nationale en internationale bezoekers), een kapel aansluitend bij
de gebouwen, ,…. Langs de weg Wingene - St-Maria-Aalter staat het zgn.
Veldkapelleke met aansluitend het kerkhof dat bij de instelling hoorde.
Ten zuiden daarvan ligt het natuurreservaat de Gulke Putten waarbij het
aandeel bos verminderd is in vergelijking met het provinciaal domein.
Het aandeel grasland is gestegen. In de Gulke Putten staat nog het Radio
Maritiem Zendstation dat de uitzendingen van Belradio en de communicatie
met schepen, Belgisch-Congo en enkele belangrijke wereldsteden
verzorgde. Talrijke grote zendmasten (zgn. “Torens”) en lagere masten
met leidingen herinneren daaraan en vormen waardevol industrieel
erfgoed. Ten noorden en noordoosten van het radiostation staan
loofbossen met een gordel van weiland errond. Het drevenpatroon hangt
nog steeds vast aan dat van het eigenlijke St-Pietersveld maar het wordt
versneden door twee diagonale wegen naar het station. In het
natuurreservaat tracht men met beheer de zeldzame heide- en
veenvegetatie te behouden die herinnert aan de vroegere veldzone. Ten
zuiden van de weg Wingene-Ruiselede rond het Predikherenhof is het
aandeel landbouwland groter dan bos waarbij weiland nog steeds primeert.
De bossen hier bestaan uit gemengde én zuivere loof- of naaldbossen. Het
drevenpatroon blijft behouden en verwijst naar de ontginning van het
disveld. Grachten vormen vaak de scheiding tussen percelen met soms
perceelsrandbegroeiing. De percelen zijn niet meer zo regelmatig naar
vorm en oppervlakte. In het gebied komen enkele cirkelvormige
grafcirkels voor uit de Brons- en/of Ijzertijd. Het landschap verschilt
naar openheid in deze ankerplaats. In het noorden is het gesloten door
de vele boscomplexen, enkel aan de rand ervan ligt soms een
weilandperceel langs de weg. Het driehoekige St-Pietersveld vormt een
open akker- en graslandcomplex te midden een boscomplex. Meer naar het
zuiden worden de bospercelen afgewisseld met open landbouwpercelen wat
dit landschap een half open karakter geeft. De dreven in het gehele
gebied zorgen voor een begrenzing van de open ruimtes waarbij de
doorkijk nog mogelijk is.



Landschapswaarden
-----------------


Wetenschappelijke waarde
~~~~~~~~~~~~~~~~~~~~~~~~

De Kwartaire laag is hier zeer dun/ afwezig waardoor de Tertiaire
lagen bijna dagzomen. Deze bdoemgesteldheid was bepalend voor de
landschappelijke gescheidenis van het gebied. De ankerplaats ligt op de
cuesta Hertsberghe - Lotenhulle. Lokale kwelinvloeden en brongebieden
van de Blawhuisbeek en Wantebeek, Bornebeek. Zeer rijke en waardevolle
flora door beheer en door bodemgesteldheid: vochtregime, bodemtextuur,
voedingsstoffen, weinig bemesting. Dit vertaalt zich ook in een zeldzame
fauna.

Historische waarde
~~~~~~~~~~~~~~~~~~

Relict van vroegere wastine waarbij de landschappelijke structuren
van de ontginning van dit veldgebied nog zeer goed herkenbaar en
aanwezig zijn. De gebouwen aansluitend bij de instelling zijn goed
bewaard en horen samen.

Esthetische waarde
~~~~~~~~~~~~~~~~~~

Grote boscomplexen met af en toe enkele open
landbouwpercelen ertussen. Het St-Pietersveld vormt een grote open
ruimte gebied binnen dit vrij gesloten bosgebied. Overal benadrukken
dreven de ontginningsstructuur van het gebied.


Sociaal-culturele waarde:
~~~~~~~~~~~~~~~~~~~~~~~~

De functie van gemeenschapsinstelling
(opvoedingsgesticht en "gevangenis")van de gebouwen blijft bestendigd in
het huidig gebruik waarbij de omliggende gronden nog steeds door de
inwoners deels bewerkt/onderhouden worden.

Ruimtelijk-structurerende waarde
~~~~~~~~~~~~~~~~~~~~~~~~~~~~~~~~

De dreven accentueren de ontginningsstructuur en zorgen buiten de
ankerplaats ook voor een drevenstructuur.





Landschapselementen en opbouwende onderdelen
--------------------------------------------



GEOMORFOLOGIE/HYDROGRAFIE
~~~~~~~~~~~~~~~~~~~~~~~~

**Microreliëf:**

 * microreliëf


**Macroreliëf:**

 * steilrand
 * markante terreinovergang

cuesta Lotenhulle-Hertsberghe

**Hydrografische Elementen:**

 * vallei


valleien van de Blauwhuis-, Wante- en Bornebeek

**Moerassige gronden:**

 * moeras
 * veen


**Geologie:**


polygoonstructuren rond St-Pietersveld

ELEMENTEN VAN BOUWKUNDIG ERFGOED, NEDERZETTINGEN EN ARCHEOLOGIE
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

**Koeren en hovingen:**

 * tuin
 * park


park bij kast. Driekoningen en Bulskampveld(ook kruidentuin); tuin
bij woningen

**Kastelen, landgoederen en aanhorigheden:**

 * kasteel
 * toren
 * landgoed
 * muur


bij kast. Bulskampveld en Driekoningen; Galgetoren

**Bouwkundig erfgoed:**

 * huis
 * villa


villa's en dienstwoningen bij het centrum voor jeugdbijstand en bij
het radiozendstation

**Landbouwkundig erfgoed:**

 * hoeve


Colpaertshoeve; penitentiair landbouwcentrum in hoeve bij de
voormalige suikerfabriek

**Militair erfgoed:**


zeilschip bij marineschool en vijver

**Kerkelijk erfgoed:**

 * kapel


veldkapelleke; vagevuurkapel, herdenkingskapel lippensgoed

**Klein historisch erfgoed:**

 * schandpaal


kerkhof nabij Veldkapelleke

 **Archeologische elementen:**
grafcirkels uit Brons- en Ijzertijd

 **Andere:**
voormalig rijksopvoedingsgesticht; radio maritiem zendstation;
veldkanterswoningen

ELEMENTEN VAN TRANSPORT EN INFRASTRUCTUUR
~~~~~~~~~~~~~~~~~~~~~~~~~~~~~~~~~~~~~~~~~

**Wegenis:**

 * weg


Brugse Heerweg of Diksmuidse Boterweg

ELEMENTEN EN PATRONEN VAN LANDGEBRUIK
~~~~~~~~~~~~~~~~~~~~~~~~~~~~~~~~~~~~~

**Lijnvormige elementen:**

 * dreef

**Kunstmatige waters:**

 * vijver


bij de kastelen

**Topografie:**

 * blokvormig


**Bos:**

 * naald
 * loof
 * hakhout



OPMERKINGEN EN KNELPUNTEN
~~~~~~~~~~~~~~~~~~~~~~~~

De ankerplaats grenst in het zuiden aan ankerplaats Slangebossen-Vorte
Bossen. Deze gebieden liggen op verschillende delen van de cuesta (resp.
de cuestarug en het cuestafront) wat ook landschappelijk tot uiting
komt. De nederzetting van Doomkerke vormt de hindernis om deze
ankerplaats te verbinden met de ankerplaats Slangebossen-Vorte Bossen,
maar ze bedreigt ook de rest van het gebied. In het zuiden van deze
ankerplaats zit heel wat verspreide bebouwing ingesloten die van weinig
belang is. Vaak werken recente uitbreidingen van landbouwbedrijven
storend in het landschap. Eén bedrijf in de Vagevuurbossen, met
atypische bebouwing,is slecht ingeplant te midden het boscomplex. Het
drevenpatroon is uitermate bepalend voor dit landschap en moet goed
onderhouden worden. In het zuiden sluit het provinciaal domein
Bulskampveld landschappelijk aan bij het woonpark rond Hertsberghe, maar
dit is reeds te bebouwd. Verder rukt vanuit Maria-Aalter de
lintbebouwing verder op richting St-Pietersveld wat vermeden dient te
worden om de lage bebouwingsdichtheid te respecteren. In het noorden
(ter hoogte van kasteel Driekoningen) grenst de ankerplaats aan enkele
ontginningsplassen die storen in dit bebost landschap en historisch niet
verantwoord zijn.


