Kasteeldomeinen van Aaishove, Lozer, Mullem en Wannegem
=======================================================

:Ankerplaats ID: A40052


**Landschap**



Omschrijving
------------

Deze ankerplaats is op grondgebied van de gemeente Kruishoutem
gesitueert. Het gebied heeft een zeer lange occupatiegeschiedenis met
sporen vanaf het Neolithicum en belangrijke Gallo-Romeinse vestigingen.
Talrijke Germaanse toponiemen wijzen op vroegmiddeleeuwse nederzettingen
die uitgroeiden tot vijf woonkernen met aansluitende bebouwing gegroeid
omheen de parochiekerken en de heerlijke verblijven van de lokale heren.
Daarnaast komt nog een verspreide landelijke bebouwing voor met
verschillende historische hoeven en een recentere burgerlijke bebouwing.
Opvallend in dit gebied is de aanwezigheid van uitzonderlijk goed
bewaarde historische dorpskernen waarin de relatie kerk, kasteel,
pastorie, gemeentehuis en dorpsherbergen en -huizen duidelijk aanwezig
is. Deze historische relatie die op vele plaatsen in Vlaanderen in
oorsprong aanwezig was ging bijna altijd verloren. De concentratie in
Kruishoutem van deze perfect bewaarde kernen maakt deze streek zo
bijzonder. De kernen waarover hier sprake zijn: Kruishoutem, Nokere,
Lozer, Huise en Wannegem- Lede. Voor Nokere en Lozer is die band sterk
gevisualiseerd door onder meer de kasteeldreef en de gekasseide straten,
in Kruishoutem en Wannegem is de visuele band minder aanwezig door een
meer verspreide inplanting van de verschillende gebouwen. Kruishoutem is
een uitgestrekte landbouwgemeente met een typisch open cultuurlandschap
met wijdse kouters in het zuidoosten en een eerder gesloten landschap in
het noordwesten. De huidige dorpskern ontwikkelde zich ten zuiden van
het oude, tot de Frankische periode opklimmende Ayshovehof met
kenmerkende dries en kouter, dat uitgroeide tot een heerlijke burcht en
latere kasteel van Kruishoutem. De kerk en pastorie werden onder impuls
van de pastoor en de lokale kasteelheren in de 19de eeuw vernieuwd en
aangepast. De bebouwing rond de Markt en de Kerkstraat werd in de
recente periode grotendeels verbouwd waardoor de visuele band tussen de
historische componenten van het dorp minder duidelijk waarneembaar is.
Het 17de-eeuwse waterkasteel Aaishove, met aanhorigheden, is in een 13
ha uitgestrekt park met vijvers gelegen en door een lindendreef
verbonden met de ten zuidwesten ervan gelegen dorpkern. In de
middeleeuwen was het domein het foncier van de heerlijkheid Ayshove die
voor het eerst vermeld werd in 1227 doch haar nederzettingsnaam (= hof
van Aio) is van Frankisch oorsprong. Vermoedelijk in de Karolingische
periode groeide de nederzetting uit tot een belangrijke uitbating die
versterkt werd. Begin 13de eeuw werd de heerlijkheid verworven door
Daniël II van Machelen. De "steercke tot Cruyshoutem" of "castrum" wordt
nog vermeld eind 16de-begin 17de eeuw en diende onder meer tot
toevluchtsoord voor de bevolking tijdens de godsdienstoorlogen. De
heerlijkheid Machelen Ayshove, een leen van de graven van Vlaanderen,
was afhankelijk van het leenhof van de "Stenen man" te Oudenaarde. De
oude burcht wordt gesloopt en op dezelfde grondvesten circa 1630 het
huidige kasteel optrekken. In 1645 werd de heerlijkheid tot baronie in
1670 tot graafschap verheven. In de loop van de tweede helft van de 18de
eeuw werd het kasteel verbouwd. Het park werd heraangelegd in Engelse
landschapsstijl in de 19e eeuw. Begin 20ste eeuw werd het kasteel
opnieuw gerestaureerd. Ook het houten lusthuisje werd toen gebouwd. De
oorspronkelijke zelfstandige gemeenten Wannegem en Lede wer-den in 1810
verenigd tot Wannegem-Lede met behoud van de twee parochies. De gemeente
is gelegen in een heuvelachtig landschap met uitgesproken agrarisch
karakter met vruchtbare kouters en weilanden in de beekdepressie van de
Kasteel- en Ledebeek. Historisch maakte het gebied deel uit van de
heerlijkheid "Ten Heuverhuus" reeds vermeld in de 13de eeuw in het bezit
van "domina Aleidis van den Heuverhuus".In 1783 werd er een nieuw
kasteel opgetrokken in een uniek landschappelijk park in harmonie met
het omringende glooiend landschap.De familie de Ghellinck, eigenaars van
het kasteeldomein sinds 1860, bezat en verwierf talrijke hoeven en
huizen in het dorp. Het algemeen belang van de dorpskom van Wannegem
wordt als volgt gemotiveerd: binnen Kruishoutem bezitten de componenten
van het dorpscentrum van Wannegem, namelijk de kerk met kerkhof, de
pastorie en het kasteeldomein met neerhof met tot op heden behouden
tastbaar erfgoed van een uitzonderlijke kwaliteit een sterke historische
en sociaal-culturele band. De band tussen de verschillende componenten
wordt geconcretiseerd door de kerk, pastorie, het oude kasteeltje van
Wannegem en de kleinschalige dorpshuizen en de kasseiwegen van de
Huisepontweg, Wannegemdorp en Wannegem-Ledestraat enerzijds en de
zichten of vista's, essentieel onderdeel van de parkaanleg van Wannegem,
naar de molen en de vijver en achterliggende landerijen met als eindpunt
twee populieren anderzijds. Wannegemdorp is de dorpsstraat van het
vroegere Wannegem gelegen op een heuvelkam tussen twee beekvalleien, met
op de noordelijke helling ingeplante parochiekerk met omringend ommuurd
kerkhof en toegangshek beschaduwd door een plataan. Ertegenover staat
een linde, aangeplant als vrijheidsboom. De beschermde kasseiweg is
afgeboord met enkele oudere herbergen en een rij lage dorpshuizen met
voortuinen afgesloten door lugusterhagen die begin 19de eeuw gebouwd
werden door de kasteelheer, ridder de Ghellinck. Als parochie was
Wannegem reeds gekend voor 1200. Van de oude kerk, ge-sloopt in 1783, is
behalve de vermelding van kerkrekeningen teruggaand tot 1560, weinig
gekend. De huidige kerk werd gebouwd tussen 1784 en 1789. Er waren
herstelling van de toren in 1879 die tot dan gewit was en her-stelling
na oorlogsschade van W.O. I. Het kasteel van Wannegem-Lede dateerd van
eind de 18de eeuw. Het kasteeldomein met "maison de plaisance" in
Lodewijk XVI-stijl en Engelse parkaanleg is ingeplant op de zuidhelling
van de heuvelrug, halfweg tussen de dorpskom van Lede (in het oosten) en
Wanne-gem (in het westen). De noordelijke begrenzing wordt gevormd door
de Huisepontweg; het zuidelijk deel van het domein met hoeve "'t
Neerhof" en grote vijver strekt zich uit tot over de
Wannegem-Ledestraat. Het domein is gelegen in de oude heerlijkheid Ten
Heuverhuus waarvan de oudste gegevens teruggaan tot de 13de eeuw. De
heerlijkheid werd in 1765 aangekocht door baron François Baut de Rasmon.
De familie de Ghellinck was verantwoordelijk voor belangrijke
wijzigingen in het kasteel in de 19e eeuw. Circa 1900 hadden nog
verbouwingen plaats aan de aanhorigheden, onder meer aan de oranjerie,
serre en hovenierswoning. Doorslaggevend voor het kasteel van Wannegem
is de inplanting op de heuvelrug met een streng symmetrische opstelling
van de gebouwen in het noorden van het kasteeldomein volgens een
N.O.-Z.W.-as met buiten de as geplaatste toegang aan de Huisepontweg. De
dienstgebouwen, de hovenierswoning in het oosten en het koetshuis in het
westen werden haaks op het kasteel ingeplant. Respectievelijk sluiten de
ommuurde zones met moestuin en oranjerie en boomgaard en volière hierbij
aan. Ten zuiden van het kasteel op de heuvelflank werd het
landschapspark aangelegd volgens een ganzenvoet met drie vista's op het
omliggende landschap: naar het oosten op de kerken van Lede en
Oudenaarde, naar het westen op de molen en kerk van Wannegem en centraal
op het grasveld met vijver en kouterlandschap. Opvallend hier is de
grote band tussen kasteel en tuin. De bouw van het kasteel besteedde hij
uit maar het landschapspark ontwierp hij vermoedelijk zelf. Een
duidelijk bewijs vormt de ervaring van het park vanuit het kasteel.
Vanuit elke ruimte heeft men steeds andere zichtpunten: vergezichten,
fabriekjes, boommassieven, solitaire bomen, … De natuur vormt als het
ware een theaterdecor bij het interieur. Omgekeerd gaat de stelling ook
op. Het park biedt van op verschillende plaatsen steeds andere zichten
op het kasteel. Het één kan niet zonder het andere. Deze voormalige
pachthoeve van de heerlijkheid "Ten Heuverhuus" is thans gekend als "Het
Neerhof". Het is een nog grotendeels omgrachte site die teruggaat tot
een 13de eeuwse landbouwuitbating in het bezit van dame Aleidis van den
Heuverhuus. Het was een belangrijke heerlijkheid gehouden van het Hof
van Windeke, deel uitmakend van het Land van Rode. De oudste bronnen
over de gebouwen, een pachtcontract van 1425. Vanaf de 16de eeuw mocht
de "mote" bebouwd worden. Resten van funderingen werden bij baggerwerken
van de gracht teruggevonden. Sinds 1654 is de naam van het kasteeldomein
van Lozer verbonden met de familie della Faille, die voor de uitbouw van
het gehucht en de nieuwe parochie, met de oprichting van een kerk met
kerkhof en pastorie in 1844, een jongensschool en talrijke hoeves en
boerenarbeidershuizen zorgden. Het "Neerhof" behoort bij het
kasteeldomein, ingeplant in noordoosthoek buiten de omgrachting.
Oorspronkelijk dateert het van de 18e eeuw. De hoeve met losstaande
bestanddelen, begin de 20e eeuw aan elkaar gebouwd tot huidige
semi-gesloten complex. Het "Kasteel van Huise" wordt ook "Kasteel van
Lozer" of "Kasteel della Faille" genoemd. Het huidig kasteel met
bijgebouwen ligt in een uitgestrekt landschapspark met vijvers. De
oorspronkelijke toegang met poort en brug over de omgrachting. Dit is
een zeer oude nederzetting, zetel van de heerlijkheid Huise, Na
herhaaldelijke verkopen kwam het domein in 1654 in bezit van J.-B. della
Faille, grootbaljuw van Gent. Hij maakte van het omgrachte heerlijke
verblijf zijn tweede residentie. In 1736 tot baronie verheven en
achtervoegsel d'Huysse toegevoegd aan hun familienaam. De opeenvolgende
generaties van deze familie speelden een belangrijke rol in de nationale
en lokale politiek o.m. als burgemeester van Huise. Op de Ferrariskaart
(1771-78) is nog een meerledig site met walgracht weergegeven met
afzonderlijk omgracht opperhof en omgracht voorplein met dienstgebouwen
met toegang in westen en vrij rechtlijnige vijvers. Een landboek uit
begin de 19e eeuw opgemaakt toont reeds een aangepaste aanleg met
"Engelsen hof" en moestuin. Sinds primitief kadasterplan (1824) kasteel
met zelfde plattegrond als nu, dus vermoedelijk in de loop van het begin
van de 19e eeuw verbouwd in empiregetinte stijl op behouden funderingen;
grachten omgevormd tot vijvers met grilliger vormen. Huidige naar het
zuiden uitgebreide parkaanleg. Het kasteel werd aangepast na 1914 tot
zijn huidig neo-Lodewijk XVI voorkomen. Mullem is een valleidorp met de
vroeg- middeleeuwse bewoningssite, overeenstemmend met de huidige
dorpskern, aan de Molenbeek. Daarbij sluiten koutergronden aan, de z.g.
Drieputkouter en de z.g. Vijverkouter, die overvloeien in het Heurnese
kouter-complex. Ten zuiden van het dorp liggen iets meer drassige
gronden. De naam Mullem gaat terug op het Germaanse "muldo" en "haima"
(mulle aarde, woning), wat hetzij "woning in de weke gronden", hetzij
"gehucht met de molen" zou betekenen en misschien verwijst naar de
voormalige feodale omwalde motte net buiten het oudere dorp; het
"kasteeltje" of naar de vroegere watermolen. De parochie te Mullem zou
in de Karolingische periode kunnen ontstaan zijn. De situatie van het
dorp, oude wegen en enkele archeologische vondsten die teruggaan tot de
middensteentijd laten evenwel een veel oudere bewoning veronderstellen.
Het oorspronkelijke dorp bevond zich op de zuidwest-helling van de
vallei, tegen de kam van de Ast aan. Plaatsgebrek kan verklaren waarom
de St.-Hilariuskerk van Mullem zich in een vallei bevindt. Nog in 19e
eeuw stonden er ten noorden en ten oosten van het kasteel meer huizen
dan in het dorp zelf. Mullem, één der 33 dorpen van de kasselrij
Oudenaarde, was geen leengoed maar een allodium, een vrij eigengoed. Dat
betekent dat de heren hun goed van niemand in leen gekregen hadden, maar
er steeds volledig bezitter van waren en er alle vormen van justitie en
bestuur konden uitoefenen, een vrij zeldzaam kenmerk. Het naburige Huise
was voor 877 afhankelijk van de parochie Mullem. Deze heerlijkheid is
steeds in handen gebleven van de nakomelingen der eerste heren; de heren
"van Mullem", die de naam van dit land hebben gedragen. De heren van
Mullem bezaten hoge, middelbare en lage justitie. De St.-Hilarius-kerk
met kern uit de 12e eeuw is goed bewaard gebleven. De Slag van
Oudenaarde werd ook te Mullem uitgevochten. Ter nagedachtenis werden een
aantal kleine kapelletjes opgetrokken, waarvan nog één in Doorn en één
langs de rijksweg Oudenaarde-Gent, z.g. "Doodeman kapel". Naast landbouw
kende in 17e -18e eeuw de lijnwaadindustrie een enorme bloei, mede
dankzij de aanleg van de nieuwe weg Gent-Oudenaarde (1771), die de
marktproduktie bevorderde. Sinds de omschakelingen en schaalvergroting
in de landbouw vanaf eind 19e eeuw, is de bevolking gaan teruglopen en
het aandeel in de pendelarbeid toegenomen. Aan de rijksweg 56
Oudenaarde-Gent (N60), nabij de grens met Huise is de z.g. "Bekemolen"
gelegen, een stenen windmolen en watermolen met spaarvijver aan de
Molenbeek. "Thomaesmolen" later z.g. "Bekemolen", bakstenen
korenwindmolen gelegen in het noordoosten van Mullem, aan de voormalige
mooie spaarvijver gevoed door de Molenbeek met eeuwenoude watermolen en
bijhorende molenaarswoning. Oorsprong van de olie- en graanwatermolen
gaat terug tot in de 13e eeuw. Reeds in 1250 in het bezit van de heren
van Mullem, toen de heerlijkheid z.g. "De Boeverije". In 1954 werd hij
gesloopt, slechts het waterrad en een deel van het sluiswerk bleef
bewaard.



Landschapswaarden
-----------------


Wetenschappelijke waarde
~~~~~~~~~~~~~~~~~~~~~~~~

Dit complex van kouters en dorpjes is gelegen op de overgang van het
zandig (Vlaamse Vallei) naar het lemig Leie-Scheldeinterfluvium, in een
licht golvend landschap. De bossen van Lozer zijn nog in de zandstreek
gelegen. Via het kasteeldomein van Lozer met bijhorend drevenpatroon
zijn de twee landschappelijk verschillende gebieden met elkaar
verbonden.

Historische waarde
~~~~~~~~~~~~~~~~~~


De kasteeldomeinen van Aaishove, Wannegem en Lozer waren reeds
aanwezig op de kaart van Ferraris (ca. 1775). Aaishove als een kasteel
met grote dubbele omwalling en 2 vijvers, aangelegd park, toegangslaan
naar het dorp, percelen ten zuiden van het kasteel zijn natte weilanden
gelegen in een beekvallei, ten noorden klein perceel bos en akkerland
met perceelsranden. Dezelfde situatie op de kaart van Vandermaelen
(1851) en MGI 1/20,000 (1948). Op deze laatste kaart is de toegangslaan
niet meer zo duidelijk herkenbaar. De vijver van het domein van Wannegem
is op Ferraris te zien. Het nordelijke deel is niet aanwezig op
Ferraris, maar wel een open landbouwlandschap. Op de kaart van
Vandermaelen (1851) zien we de twee delen van de vijver, de lagngerekte
vorm gelegen in de beekvallei. De kasteelsite zelf is omwald. Van Mullem
is het oud klein kasteeltje met neerhof, kerkje en enkele huizen,
vierschaar en schadpaal reeds in 1649 op kaart herkenbaar. Op de
volgende kaarten blijft de dorpskern duidelijk herkenbaar. Ook het
omliggende kouterlandschap was reeds op Ferraris duidelijk herkenbaar.

Esthetische waarde
~~~~~~~~~~~~~~~~~~

In Mullem zijn de huizen in het kleur van de
heren van de oude heerlijkheid geschilderd; het uitzicht van het dorpje
is nog heel autentiek. In gans het gebied zijn verschillende
panoramische zichten mogelijk,van en naar de open kouters. De
verschillende kasteeldomeinen liggen in de buurt van de dorpjes, in een
park met vijver.


Ruimtelijk-structurerende waarde
~~~~~~~~~~~~~~~~~~~~~~~~~~~~~~~~~

Opvallend in dit gebied is de aanwezigheid van uitzonderlijk goed
bewaarde historische dorpskernen waarin de relatie kerk, kasteel,
pastorie, gemeentehuis en dorpsherbergen en -huizen duidelijk aanwezig
is. Daarnaast komt nog een verspreide landelijke bebouwing voor met
verschillende historische hoeven en een recentere burgerlijke bebouwing.
De dorpjes zijn in een glooiend landschap gelegen waar de grote, open
kouters opvallen. Op sommige kouters staat een molen (of molensite).
Tussen de parallel gelegen kouters komen beekvalleitjes voor. In deze
valleitjes zijn ook de waterkastelen gelegen, de relatie tussen de
kasteeldomeinen en de gave dorpjes is duidelijk te zien.



A. LANDSCHAPSELEMENTEN EN OPBOUWENDE ONDERDELEN
-----------------------------------------------



GEOMORFOLOGIE/HYDROGRAFIE
~~~~~~~~~~~~~~~~~~~~~~~~

**Microreliëf:**

 * microreliëf
 * talud


**Macroreliëf:**

 * macroreliëf
 * heuvel
 * holle weg

**Hydrografische Elementen:**

 * waterloop
 * beek
 * vallei



ELEMENTEN VAN BOUWKUNDIG ERFGOED, NEDERZETTINGEN EN ARCHEOLOGIE
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

**Koeren en hovingen:**

 * tuin
 * park
 * hof


**Nederzettingspatronen:**

 * nederzettingspatroon
 * plein
 * gehucht

**Kastelen, landgoederen en aanhorigheden:**

 * kasteel
 * toren
 * orangerie
 * hovenierswoning
 * boswachterswoning
 * muur
 * omheining
 * kasteelgracht


moestuin, hondekennel (Lozer)

**Bouwkundig erfgoed:**

 * (heren)woning
 * huis
 * villa
 * herberg


**Landbouwkundig erfgoed:**

 * hoeve
 * schuur
 * stal
 * wagenhuis


**Molens:**

 * watermolen
 * windmolen


Bekemolen

**Kerkelijk erfgoed:**

 * kerk
 * kapel
 * pastorie



ELEMENTEN VAN TRANSPORT EN INFRASTRUCTUUR
~~~~~~~~~~~~~~~~~~~~~~~~~~~~~~~~~~~~~~~~~

**Wegenis:**

 * weg
 * pad



ELEMENTEN EN PATRONEN VAN LANDGEBRUIK
~~~~~~~~~~~~~~~~~~~~~~~~~~~~~~~~~~~~~

**Puntvormige elementen:**

 * bomengroep
 * solitaire boom


Sint- Hilariuslinde

**Lijnvormige elementen:**

 * dreef
 * bomenrij
 * houtkant
 * hagen
 * knotbomenrij
 * perceelsrandbegroeiing

**Kunstmatige waters:**

 * poel
 * vijver


**Topografie:**

 * blokvormig
 * onregelmatig


**Historisch stabiel landgebruik:**

 * permanent grasland
 * kouters


**Bos:**

 * naald
 * loof
 * hakhout
 * middelhout
 * hooghout
 * struweel



OPMERKINGEN EN KNELPUNTEN
~~~~~~~~~~~~~~~~~~~~~~~~

Hier en daar komt wat residentiele bewoning voor die niet thuishoort in
het landschap van de open kouters. Wat oudere bewoning is dat in de
inventaris 'Bouwen door de eeuwen heen in Vlaanderen' vermeld werd, is
ondertussen verbouwd. De vista's van het kasteel van Wannegem zijn
momenteel afgeschermd door een haag op het kasteeldomein.
