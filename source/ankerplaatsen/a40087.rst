Kasteelsite Heusden- Gentbrugge
===============================

:Ankerplaats ID: A40087


**Landschap**



Omschrijving
------------

De kasteelsite van Heusden- Gentbrugge is op het grondgebied van de
gemeenten Destelbergen en Gent gelegen. Ze wordt door de Schelde
doorsneden. Rond de Schelde liggen nog resten van de vroegere meersen.
Aan weerszijden van de Schelde komen verschillende kasteeldomeinen voor.
Op grondgebied Gent is dat Koningsdonk, en ten oosten van de Schelde, op
Heusden Klaverke en Kervijn. De zandberg, een stuifduin door woonwijken
omringd, ligt in de buurt van de kastelen. De zandberg te Heusden is het
enige dat nog rest van een duinenlandschap dat nagenoeg volledig is
volgebouwd of afgegraven. Het gebied is ongeveer 1,5 ha groot, de
stuifduinkop heeft een hoogteligging tussen de 7 en 13 meter. Het
hoogstgelegen deel van het duinrelict is kaal, de lagergelegen randen
zijn grasland. De ontstaansgeschiedenis van het stuifduincomplex te
Heusden hangt nauw samen met de ontstaansgeschiedenis van de
Scheldevallei in het Laatglaciaal, de overgangsperiode tussen
Weichseltijden en Holoceen. Grote ladingen zand werden door rivieren
vervoerd en op een gegeven ogenblik terug afgezet. Op die manier
ontstonden er grote zandbanken in en naast de rivierbedding. De basis
voor de grote stufzandmassieven lags de rivieren was gelegd. Onder
invloed van west- zuidwestelijke tot west-noordelijke winden werden
langs de Leie en Schelde reeds in de Oudste Dryas stuifduinen gevormd.
In de tweede verstuivingsfase werden de stuifzandmassieven nog verder
aangevuld of vervormd en werden er ook een reeks nieuwe duinen gevormd.
De Zandberg te Heusden is een restant van de stuifduinmassieven langs de
Schelde in Oost- Vlaanderen. Het "Kasteel Ocket" gaat waarschijnlijk
terug op het leen van "Grooten Hoek" dat in oorsprong minstens opklimt
tot de 15e eeuw. Op een kaart van Benthuys van 1725 afgebeeld als een
bebouwde site met walgracht naast de Schelde. Het kasteel ligt vanouds
gesitueerd in de noordoosthoek van de nagenoeg vierkante, brede
omgrachting en midden een park dat zich in de 19e eeuw uitstrekte tot
aan de Meersstraat waar de paardenstallen, hovenierswoning en andere
personeelswoningen gelegen waren. Achter het kasteel liep een dreef tot
aan de Schelde en ten zuiden ervan lag een ruime moestuin. Over de
walgracht loopt een brug uit begin de 19e eeuw. Het onderkelderde L-
vormig kasteel heeft een dak in zwart Vlaamse pannen. Bij het
kasteeldomein hoort een speelhuis uit eind de 19e eeuw daterend. Ook een
alleenstaande woning met stallen en wagenhuis zijn vroegere
afhankelijkheden van het "Kasteel Ocket". De voormalige kasteelhoeve
werd in 1875 gebouwd. Het neogotisch hoevecomplex heeft een gesloten
rechthoekig binnenkoer en een rechte toegangsdreef. De noord- en
oostkant van het binnenerf zijn door een muur afgesloten. Het voormalige
"hof en leen ter Aelmeersch", heden het "Kasteel Stas de Richelle" en
ook "Kasteel Keryn d'Oud Mooreghem" genoemd dateert uit de late
middeleeuwen en gaat op een site met walgrachten bij de Schelde terug.
Begin de 17e eeuw liet Joris van Crombrugghe, heer van Poeke, op het hof
en leen van Aelmeersch een nieuw 'huys van plaisance' bouwen. Volgens de
kaart van Ferraris was het vroegere eenvoudige rechthoekige gebouw
geëvolueerd tot een min of meer U- vormig kasteel op dezelfde plaats als
het huidige kasteel. Ook het grachtenpatroon was t.o.v. vroeger
gewijzigd in functie van een symmetrisch aangelegd park met axiale
toegang geflankeerd door paviljoentjes midden de Veerdreef. De
parkaanleg van het geheel werd later nogmaals veranderd met aanpassing
van de walgrachten en vijvers in landschapsstijl. Het neogotische
kasteel resulteerde uit een vergroting waarschijnlijk uit midden de 19e
eeuw. De 18e eeuwse benedenverdieping bleef bewaard. Ten noorden van het
kasteel werd de hovenierswoning ingeplant, uit de 19e eeuw. Dit was een
vergroting van een 18e eeuws bestaand hoveniershuis. Ten oosten van het
kasteel staat een U- vormig bakstenen koetshuis, in oorsprong een
orangerie, uit de eerste helft van de 19e eeuw en rond 1900 nog
aangepast. In het zuidoosten van het huidige kasteelpark, tegenover de
parochiekerk, bleef een gedeelte van de walgrachten en van de
kelderverdieping bewaard van het "Kasteel ter Kerkhove", voorheen een
dubbel omwalde site met een cirkelvormige behuisde en omgrachte motte of
opperhof binnen een ruimere rechthoekige omgrachting met bijgebouwen en
poort uitziend op de "Vortendries". In oorsprong klimt deze belangrijke
heerlijk site zeker op tot de late middeleeuwen. Het kasteel dat er
stond werd in 1901 gesloopt. Een van de koetshuizen is heden een ruïne.
Het kasteel "Soupart", ook "Kasteel Klaverken" of " Kasteel De Vos"
genoemd is achterin het park gebouwd in 1876. Voordien was het
waarschijnlijk een landhuis of "maison de plaisance" waarvan het
woonhuis en de schuur in 1872 gesloopt werden terwijl de stalling werd
aangepast en bewaard bleef als aanhorigheid van het later gebouwde
neoclassicistische kasteel "Soupart". De kapel van Klaverken is een mooi
voorbeeld van een bak- en zandstenen wegkapel in neogotische stijl
daterend uit 1855. Het boerenhuis en huis zogenaamd tolhuis is een mooi
geheel van twee kleine, aaneenpalende en constructief vergroeide
woningen in traditionele hoevestijl waarvan de een uit 1653 dateert en
later bijgevoegde deel uit de 18e - begin 19e eeuw dateert. Het kasteel
"Coninxdonck", ook wel "Slooverskasteel" genoemd, werd in het begin van
de 19e eeuw opgetrokken ter vervanging van een ouder slot dat in 1313
vermeld werd en waarvan de funderingen nog zouden bewaard zijn. Het
kasteeldomein ligt in de noordoosthoek van een omwald nagenoeg vierkant
domein en waarvan het vroeger door de nog bestaande vijver en een in
1890 gedempte walgracht afgesloten was. Het domein, dat een park met
vijver en bijgebouwen, weilanden, boomgaard en omgrachte hoeve omvat, is
door dreven afgezet. De noorddreef, de Slooversdreve, is met honderd
linden beplant, de overige dreven en de straatkant zijn met populieren
afgeboord. Het geheel is een landelijk gebleven gebied met een enkele
oude dreven (Aelmeersstraat) aan de Scheldemeersen gelegen. De beboomde
parken van de verschillende aanpalende kasteeldomeinen domineren het
landschappelijke geheel en worden afgewisseld met enkele tussenliggende
boerenerven en landhuizen met hovingen. Het is een omgeving met een
aantal dicht bij elkaar liggende, voornamelijk 19e eeuwse kastelen met
hun aanhorigheden die ontstaan zijn uit oudere typische "huizen van
plaisance" nabij de Schelde en welke als site met walgrachten doorgaans
hun oorsprong vonden in de late middeleeuwen.



Landschapswaarden
-----------------


Wetenschappelijke waarde
~~~~~~~~~~~~~~~~~~~~~~~~

De Zandberg te Heusden is een goed bewaard restant van de
stuifduinmassieven langs de Schelde. Het ontstaan van het
stuifduincomplex te Heusden hangt nauw samen met de geschiedenis in het
Laatglaciaal. De afgezette dekzanden manifesteren zich als zwak
uitgesproken zandruggen, die gedeeltelijk verstoven en landduinen langs
de Schelde vormden.

Historische waarde
~~~~~~~~~~~~~~~~~~


Het geheel is een landelijk gebleven gebied met enkele oude dreven
(Aelmeersstraat) aan de Scheldemeersen gelegen. De beboomde parken van
de verschillende aanpalende kasteeldomeinen domineren het
landschappelijke geheel en worden afgewisseld met enkele tussenliggende
boerenerven en landhuizen met hovingen. Het is een omgeving met een
aantal dicht bij elkaar liggende, voornamelijk 19e eeuwse kastelen met
hun aanhorigheden die ontstaan zijn uit oudere typische "huizen van
plaisance" nabij de Schelde en welke als site met walgrachten doorgaans
hun oorsprong vonden in de late middeleeuwen.


Ruimtelijk-structurerende waarde
~~~~~~~~~~~~~~~~~~~~~~~~~~~~~~~~

De kasteelsite van Heusden- Gentbrugge wordt door de Schelde
doorsneden. Rond de Schelde liggen nog resten van de vroegere meersen.
Aan weerszijden van de Schelde komen verschillende kasteeldomeinen voor.
Op grondgebied Gent is dat Koningsdonk, en ten oosten van de Schelde, op
Heusden Klaverke en Kervijn. De zandberg, een stuifduin door woonwijken
omsingeld, ligt in de buurt van de kastelen.



Landschapselementen en opbouwende onderdelen
--------------------------------------------



Geomorfologie/hydrografie
~~~~~~~~~~~~~~~~~~~~~~~~

**Microreliëf:**

 * microreliëf
 * talud


**Macroreliëf:**

 * macroreliëf
 * heuvel
 * landduin
 * steilrand

**Hydrografische Elementen:**

 * waterloop
 * rivier
 * vallei
 * meander



Elementen van bouwkundig erfgoed, nederzettingen en archeologie
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

**Koeren en hovingen:**

 * park


kasteel Koningsdonk, Klaverke en Kervijn

**Kastelen, landgoederen en aanhorigheden:**

 * kasteel
 * orangerie
 * hovenierswoning
 * landgoed
 * omheining
 * kasteelgracht


koetshuis

**Bouwkundig erfgoed:**

 * (heren)woning


tolhuis

**Landbouwkundig erfgoed:**

 * hoeve
 * schuur
 * stal


**Kerkelijk erfgoed:**

 * kapel


kapel van Klaverken

ELEMENTEN VAN TRANSPORT EN INFRASTRUCTUUR
~~~~~~~~~~~~~~~~~~~~~~~~~~~~~~~~~~~~~~~~~

**Wegenis:**

 * weg
 * pad
