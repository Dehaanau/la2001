Mijnsite Waterschei, Klaverberg en Heiderbos
============================================

:Ankerplaats ID: A70019


**Landschap**



C.TEKSTUELE Omschrijving
------------------------

Tot begin 20ste eeuw was Waterschei een straatvormig gehucht ten
noordoosten van Genk. Nadat André Dumont anno 1901 in het aangrenzende
As de eerste steenkool van de Kempen aanboorde, verkreeg de door hem
gestichte maatschappij de concessie onder de omliggende gemeenten. In
1907 werd dan begonnen met de oprichting van de steenkolenmijn, die de
naam van zijn stichter zou dragen. Het landschap van heide, duinen en
bossen op het Kempens Plateau werd er in de loop van de eeuw grondig
gewijzigd. Niettemin vormt het grensgebied van beide gemeenten een
aantrekkelijke omgeving waarin de bezoeker niet alleen ontelbare
aanknopingspunten vindt voor een kennismaking met het
industrieel-archeologisch mijnverleden maar ook met andere facetten van
de cultuur- en natuurhistorie. Verschillende fiets en wandelroutes zijn
er uitgestippeld. Om de uitbouw van de mijngebouwen en de woonwijken
mogelijk te maken werden zoveel mogelijk gronden opgekocht. Na het boren
van de schachten kon Waterschei in 1924 starten met de
steenkolenproductie. Het transport gebeurde via een verbinding met de
spoorlijn Maaseik-Hasselt en later ook langs de kolenhaven aan het
Albertkanaal in Genk. Toen de mijn in de jaren 1980 de deuren sloot,
werden de eigendommen grotendeels verkocht. Aan de oostelijke André
Dumontlaan liggen de hoofdgebouwen, met art-deco inslag, en de verlaten
installaties die als industrieel-archeologisch complex zijn beschermd.
Zij zijn een goed voorbeeld van de wijze waarop het samengaan van een
utilitaire bestemming met een esthetisch verzorgd en zelfs prestigieus
uitzicht geconcipieerd werden. Langs de dubbel met bomen afgezoomde
Onderwijslaan, richting N 76, liggen de omvangrijke mijncités, waar de
sfeer van een multiculturele samenleving leeft. De bekende
provincie-architect L. Jaminé stelde een aantal richtlijnen op waaraan
de arbeiderswijken moesten voldoen. De eerste wijk werd ingeplant ten
westen van de mijn, zodat ze dan het minst blootstond aan
luchtvervuiling, en op een afstand die voor de werknemers te voet was af
te leggen. Met de bouw van de woningen werd begonnen in 1914. De
huizenblokken - met neotraditionele reminiscenties - zijn ontworpen als
entiteiten met een levendig volumespel, die verschillen vertonen in de
details en het volume, gaande van ééngezinswoningen tot vijfwoonsten.
Zij liggen vrij ver uit elkaar en springen diep in ten opzichte van de
beboomde straten en pleinen. De voortuintjes zijn met hagen afgezoomd.
Het geheel is visueel sterk bepalend en geïnspireerd aan de Engelse
tuinwijken. Voor de ingenieurs en directieleden werden villa’s
opgetrokken. Ook alle grote bouwwerken die in de cités werden
uitgevoerd, gebeurden in opdracht van de kolenmijn. Opvallend is de
parochiekerk Christus-Koning met zijn hoge, slanke toren van gele
baksteen, onder een koepelbekroning. Kerk, klooster, scholen en casino
werden door de regie onderhouden. In 1953 werd in Waterschei een nieuw
station met douane-opslagplaats gebouwd. In september 2000 werd de
spoorverbinding Genk - As - Maasmechelen tijdens de eerste Limburgse
Stoomdagen geopend als toeristische spoorlijn. Vlakbij liggen ook de
voetbalpleinen, die de mijndirectie voorzag voor het toenmalige
Thor-Waterschei. In de jaren 1940 bouwde de mijn, die met een groot
tekort aan woningen te kampen had, o.a. achter het voetbalterrein een
wijk van prefab-huizen. De noodwoningen zouden na korte tijd vervangen
worden, maar zo’n halve eeuw later stonden ze er nog. Pas recent werden
de oude huisjes afgebroken en de wijk heropgebouwd. Vele bewoners
verbleven nog steeds in de wijk waarmee ze vergroeid waren en die
ondertussen bekend was als de wijk Texas. Voordien heette het hier ook
de Sahara. Zoals het oorspronkelijk toponiem Opglabbekerzavel verwijst
die benaming naar de schrale omgeving van heide en stuifzand, thans
begrensd door de bebouwing en het vliegveld van Zwartberg.
Noordoostelijk ligt het duinenveld van de Klaverberg, dat ooit als enige
element de wijdse openheid van het stuivende heidelandschap onderbrak.
Het wordt overschaduwd door de gesaneerde mijnterrils, landschappelijk
de meest opvallende getuigen van het mijnverleden, die een gedeelte van
de duinen bedekken. Naast een relatief grote paraboolduin domineren
langgerekte duinvormen, zuidwest-noordoost georiënteerd. Talrijke van de
landduinen vertonen een frisse vorm. Sommige zijn historisch, zonder
enig spoor van bodemvorming. Zij ontstonden wellicht als gevolg van
verwaaiingen na overexploitatie of ontginning van de zuidwestelijke
heidegebieden. Op plaatsen waar vegetatie ontbreekt, treedt nog aktieve
verwaaiing op. De duinen zijn echter grotendeels gefixeerd door
bebossing. Vooral dennenbestanden bezetten bloksgewijs grote
oppervlakken van de omgeving. In de loop van de 20ste eeuw vonden de
bomen gretig aftrek in de mijnen, om er als stuthout gebruikt te worden.
Toch komt hier een populatie autochtone wintereiken voor als
overblijfsel van een oudere bospraktijk. Gebrek aan interesse, in de
twintigste eeuw, voor het eikenhout op duin betekent immers niet dat dit
altijd zo geweest is. Omvangrijke, kringvormig uitgegroeide eikenposten
werden tot voor een honderd jaar als hakhout geëxploiteerd. De grootste
ervan heeft een omtrek van ruim 30 m en is waarschijnlijk zo'n duizend
jaar oud. Ononderbroken gebruik ervan moet nodig geweest zijn om deze
groeivorm te bereiken. De omgeving is bovendien rijk aan archeologica.
Sporen van een neolithische nederzetting en een Merovingische
begraafplaats wijzen op vroege bewoning. Behalve enkele landbouwpercelen
en houtkanten komen verspreid aan de randen van het gebied belangrijke
heiderestanten voor. Aan de grens van As en Opglabbeek, op de
noordelijke valleirand van de Bosbeek, bleef het Heiderbos gespaard van
de grootschalige bebossing. Naast heide is de massale aanwezigheid van
jeneverbesstruiken er kenmerkend. De heester had steeds een waarde als
leverancier van aromatische (schijn)bessen om smaak te geven aan
jevener, geurig hout voor het roken van vlees en wintergroene
siertakken. Opmerkelijk is de typische, uitgesproken zuilvorm van de
struiken. Het beheer is gericht op de thans moeilijke, natuurlijke
verjonging van de planten. In de nabijheid werd de oude gemeentelijke
grindgroeve omgevormd tot visvijver. Verder noordelijk sneed de
Lietenbeek een ondiepe zijvallei van de Bosbeek uit.



B.landschapswaarden
-------------------


Wetenschappelijke waarde:
~~~~~~~~~~~~~~~~~~~~~~~~~

Het duinenveld van de Klaverberg is in geomorfolgisch en
natuurhistorisch opzicht belangrijk. Naast een relatief grote
paraboolduin domineren langgerekte duinvormen, zuidwest-noordoost
georiënteerd. Op plaatsen waar vegetatie ontbreekt, treedt aktieve
verwaaiing op. In het gebied komen autochtone wintereiken voor als
overblijfsel van een oude bospraktijk.

Historische waarde:
~~~~~~~~~~~~~~~~~~~


Het mijncomplex - met o.a. de bovengrondse installaties, de aanleg
van de tuinwijken en de transportverbindingen - is van
industrieel-archeologische waarde met specifieke kenmerken eigen aan de
bouwperiode evenals aan de toenmalige opvattingen van de stichtende
maatschappij en de overheden. De voormalige verbinding Maaseik-Hasselt
met een aantakking naar Eisden ontsloot als kolenspoor het mijngebied.
Landschappelijk zijn de terrils de meest opvallende getuigen van het
mijnverleden. In de omgeving getuigen de blokvormige percelen, ingenomen
door loof- en naaldhoutbossen, van de grootschalige, 20ste eeuwse
bosontginningen. Belangrijke heiderestanten en eeuwenoud eikenhakhout
herinneren aan het traditioneel Limburgs heide- en bosgebied.
Historische duinen ontstonden wellicht als gevolg van verwaaiingen na
overexploitatie of ontginning van zuidwestelijke heidegebieden. Sporen
van een neolithische nederzetting en een Merovingische begraafplaats
wijzen op vroege bewoning.

Esthetische waarde:
~~~~~~~~~~~~~~~~~~~

Het gebied is aantrekkelijk gevarieerd,
doorsneden door het kolenspoor. Het duinreliëf van de Klaverberg, de
naald- en loofhoutbossen en de heiderestanten contrasteren met het
uitgestrekte mijnpatrimonium. Het donkere silhouet van de terrils, de
prestigieuze hoofdgebouwen en verlaten installaties, het beeld van de
tuinwijken, de ranke toren van de parochiekerk Christus-Koning getuigen
van een industrieel verleden met een grote impact.


Sociaal-culturele waarde:
~~~~~~~~~~~~~~~~~~~~~~~~~


In het gebied vindt de bezoeker niet
alleen ontelbare aanknopingspunten voor een kennismaking met het
industrieel-archeologisch mijnverleden maar ook met andere facetten van
de cultuur- en natuurhistorie. Verschillende fiets en wandelroutes zijn
er uitgestippeld. Als een groene long strekken zich in de omgeving loof-
en naaldhoutbossen uit. Het mijnpatrimonium, dat grotendeels werd
verkocht, krijgt gaandeweg nieuwe, maatschappelijke functies. In de
tuinwijken leeft de sfeer van een multiculturele samenleving. In
september 2000 werd de spoorverbinding Genk-As-Maasmechelen als
toeristische spoorlijn geopend.

Ruimtelijk-structurerende waarde:
~~~~~~~~~~~~~~~~~~~~~~~~~~~~~~~~~

Het mijnverleden was bepalend voor de configuratie van het landschap.
Daarin zijn de mijnterrils visueel dominant aanwezig en de loof- en
naaldhoutbossen ruimtelijk begrenzend. Het geheel is kenmerkend en
oriënterend als mijngebied.



A. LANDSCHAPSELEMENTEN EN OPBOUWENDE ONDERDELEN
-----------------------------------------------



GEOMORFOLOGIE/HYDROGRAFIE
~~~~~~~~~~~~~~~~~~~~~~~~~

**Microreliëf:**

 * microreliëf
 * talud


**Macroreliëf:**

 * macroreliëf
 * heuvel
 * landduin

mijnterrils, duinreliëfs

**Hydrografische Elementen:**

 * beek
 * vallei


Lietenbeek, valleirand van de Bosbeek

**Geologie:**

 * ontsluitingen


oude gemeentelijke grindgroeve

 **Andere:**
stuifzand

ELEMENTEN VAN BOUWKUNDIG ERFGOED, NEDERZETTINGEN EN ARCHEOLOGIE
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

**Koeren en hovingen:**

 * tuin


**Nederzettingspatronen:**

 * nederzettingspatroon
 * gehucht

tuinwijken van Waterschei

**Bouwkundig erfgoed:**

 * (heren)woning
 * huis
 * villa


tuinwijken met mijnwerkershuizen en villa's voor ingenieurs en
directieleden

**Kerkelijk erfgoed:**

 * kerk
 * klooster


o.a. parochiekerk Chrtistus-Koning

**Klein historisch erfgoed:**

 * gedenkteken


gedenkteken André Dumont

 **Archeologische elementen:**
neolithicum, Merovingische periode, industrieel-archeologisch erfgoed
(mijn van Waterschei)

 **Andere:**
gebouwen en installaties van de voormalige mijn van Waterschei,
station van Waterschei

ELEMENTEN VAN TRANSPORT EN INFRASTRUCTUUR
~~~~~~~~~~~~~~~~~~~~~~~~~~~~~~~~~~~~~~~~~

**Wegenis:**

 * weg


o.a. André Dumontlaan, Onderwijslaan, lanen en wegen van de
tuinwijken

**Spoorweg:**

 * verlaten spoorweg

kolenspoor Genk (Waterschei) - As - Maasmechelen (Eisden)

ELEMENTEN EN PATRONEN VAN LANDGEBRUIK
~~~~~~~~~~~~~~~~~~~~~~~~~~~~~~~~~~~~~

**Puntvormige elementen:**

 * bomengroep
 * solitaire boom


**Lijnvormige elementen:**

 * dreef
 * bomenrij
 * houtkant
 * hagen

**Kunstmatige waters:**

 * vijver


**Topografie:**

 * blokvormig


bos- en landbouwontginningen

**Historisch stabiel landgebruik:**

 * heide


o.a. Heiderbos

**Bos:**

 * naald
 * loof
 * hakhout
 * hooghout
 * struweel



OPMERKINGEN EN KNELPUNTEN
~~~~~~~~~~~~~~~~~~~~~~~~~

De recente bebouwing levert geen bijdrage tot de landschapswaarden. De
initiatieven voor een passende herbestemming van het
industrieel-archeologisch patrimonium moeten, met aandacht voor de
landschapswaarden, verdergezet worden.
