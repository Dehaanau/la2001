De Maatjes
==========

:Ankerplaats ID: A10086




Omschrijving
------------

De ankerplaats 'De Maatjes' is gelegen in de Antwerpse Noorderkempen,
langsheen de Nederlandse grens, op grondgebied van de gemeenten
Kalmthout en Wuustwezel. Het gebied wordt in het noorden begrensd door
de Vissersstraat, in het westen door de Wuustwezelsteenweg, in het
zuiden door de Hoofdbaanwatering en in het oosten door de Kruisvaartweg
en de rijksgrens met Nederland. 'De Maatjes' is een grensoverschrijdend
natuurgebied. Het Nederlandse gedeelte wordt 'De Matjens' genoemd en is
in beheer van Staatsbosbeheer. Het gebied van 'De Maatjes' maakte
eertijds deel uit van een uitgestrekt heidegebied. Vanaf de 14de eeuw
startten onder impuls van de abdij van Tongerlo de ontginningen van de
heide en de drooglegging van de vennen. Deze vervening werd vanaf de
15de eeuw op grote schaal aangevat en de ontwikkeling van de
nederzetting Nieuwmoer kan waarschijnlijk met deze turfontginningen in
verband worden gebracht. De relicten van de turfwinning vormen tot op
vandaag een voor het landschap historisch waardevol gegeven. Toen het
veensteken vanaf het einde van de 17de eeuw minder rendabel werd,
veranderde het gebied van 'De Maatjes' al snel in ondoordringbaar moeras
met uitgestrekte open plassen (o.a. De Maatjes en Den Helder) als
restant van het turf steken. Vanaf de 19de eeuw werden de hoger gelegen
gronden rond 'De Maatjes' ontwaterd en omgezet in cultuurgrond. Nadat
het turfsteken werd stopgezet vormde zich op de lager gelegen delen de
laatste 200 jaar opnieuw veen. Als gevolg daarvan vertonen 'De Maatjes'
vandaag de kenmerken van een laagveenformatie. Door een steeds
toenemende verlanding zijn de oorspronkelijk open waters geëvolueerd tot
rietmoerassen. Dit gebied is één van de langst in hun natuurlijke
bestaan gehandhaafde landschappen in Vlaanderen, terwijl archeologische
vondsten in de omgeving doen vermoeden dat het tezelfdertijd deel
uitmaakt van één van de oudste sporadisch door de mens bewoonde streken.
Het ruwe karakter van dit moeras- en rietlandschap heeft in de loop van
de geschiedenis ook steeds tot de verbeelding van de mensen gesproken en
zo ontstaan gegeven aan allerlei volksverhalen en sagen. De zeer
specifieke waterhuishouding van dit halfnatuurlijke gebied is bepalend
voor het globale landschap en de ermee samenhangende biotische waarden.
Hoewel de aan de natte situatie gebonden moerasvegetatie en de
structuur- en reliëfrijke historisch permanente graslanden vanuit
floristisch oogpunt waardevol zijn, ligt het zwaartepunt van de
wetenschappelijke waarde van het gebied bij de avifauna. Ook de in
cultuur gebrachte gronden in de omgeving zijn in dit opzicht belangrijk
als weide- en broedvogelgebied in relatie tot de eigenlijke kern van 'De
Maatjes'. Omdat 'De Maatjes' haar hoge natuurwaarden te danken heeft aan
het voorkomen van een al dan niet permanent hoge waterstand moet een
negatieve invloed op deze situatie, door waterwinning en drainage in de
omgeving, dan ook vermeden worden. 'De Maatjes' betreft een voorbeeld
van een oude landbouwontginning in een vroeger uitgestrekt heidegebied,
wat zich vandaag uit onder vorm van een kleinschalige
landschapsstructuur, rijk aan lineaire landschapselementen en
structuurrijk grasland. Dankzij de afwezigheid van storende elementen,
kenmerkt dit kleinschalige gebied zich door een ongestoord horizonbeeld
en de omringende lijnvormige landschapselementen zorgen ervoor dat het
gezichtsveld over het algemeen begrensd door een groenscherm wat de
belevingswaarde ten goede komt.



Landschapswaarden
-----------------


Wetenschappelijke waarde
~~~~~~~~~~~~~~~~~~~~~~~~

De zeer specifieke waterhuishouding van het gebied 'De Maatjes' is
bepalend voor het globale landschap en de ermee samenhangende biotische
waarden. Hoewel de aan de natte situatie gebonden moerasvegetatie en de
structuur- en reliëfrijke permanente graslanden vanuit floristisch
oogpunt waardevol zijn, ligt het zwaartepunt van de wetenschappelijke
waarde van het gebied bij de avifauna. Ook de weilanden in de omgeving
zijn in dit opzicht belangrijk als weide- en broedvogelgebied in relatie
tot de eigenlijke kern van 'De Maatjes'.

Historische waarde
~~~~~~~~~~~~~~~~~~


Het gebied van 'De Maatjes' vervulde tot in de 17de eeuw de functie
van turfwingebied. De relicten van deze turfwinning vormen een voor het
landschap historisch waardevol gegeven. Bovendien is dit gebied één van
de langst in hun natuurlijke bestaan gehandhaafde landschappen in
Vlaanderen, terwijl archeologische vondsten in de omgeving doen
vermoeden dat het tezelfdertijd deel uitmaakt van één van de oudste
sporadisch door de mens bewoonde streken.

Esthetische waarde
~~~~~~~~~~~~~~~~~~

Dankzij de afwezigheid van storende elementen,
kenmerkt dit kleinschalige gebied zich door een ongestoord horizonbeeld;
het gezichtsveld wordt over het algemeen begrensd door bomen.


Sociaal-culturele waarde:
~~~~~~~~~~~~~~~~~~~~~~~~


Tot in de 17de eeuw werd er in dit gebied
veen gestoken; later haalden de mensen uit de omgeving hier nog steeds
turf voor eigen gebruik. Het ruwe karakter van dit moeras- en
rietlandschap heeft ontstaan gegeven aan allerlei volksverhalen en
sagen.

Ruimtelijk-structurerende waarde
~~~~~~~~~~~~~~~~~~~~~~~~~~~~~~~~

De Maatjes zijn gelegen in een fossiel beekdal en vormen door hun
ligging in een depressie een waterkom voor de omliggende gronden. De
omgeving betreft een open, vochtig weidelandschap met een uitgesproken
microreliëf, doorkruist met lijnrechte greppels, grachten en
(onverharde) wegen.



A. LANDSCHAPSELEMENTEN EN OPBOUWENDE ONDERDELEN
-----------------------------------------------



GEOMORFOLOGIE/HYDROGRAFIE
~~~~~~~~~~~~~~~~~~~~~~~~

**Microreliëf:**

 * microreliëf


**Hydrografische Elementen:**

 * beek


Berkenbeek

**Moerassige gronden:**

 * moeras
 * veen
 * rietland


laagveen

ELEMENTEN VAN BOUWKUNDIG ERFGOED, NEDERZETTINGEN EN ARCHEOLOGIE
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

**Klein historisch erfgoed:**

 * grenspaal


**Archeologische elementen:**
vondsten van prehistorische werktuigen in de nabije omgeving

ELEMENTEN VAN TRANSPORT EN INFRASTRUCTUUR
~~~~~~~~~~~~~~~~~~~~~~~~~~~~~~~~~~~~~~~~~

**Waterbouwkundige infrastructuur:**

 * grachtenstelsel



ELEMENTEN EN PATRONEN VAN LANDGEBRUIK
~~~~~~~~~~~~~~~~~~~~~~~~~~~~~~~~~~~~~

**Puntvormige elementen:**

 * solitaire boom


**Lijnvormige elementen:**

 * bomenrij
 * houtkant

**Kunstmatige waters:**

 * poel


**Historisch stabiel landgebruik:**

 * permanent grasland


**Bos:**

 * broek
 * struweel



OPMERKINGEN EN KNELPUNTEN
~~~~~~~~~~~~~~~~~~~~~~~~

Ten gevolge van drainage van de omgevende gronden, alsook waterwinning,
heeft het gebied 'De Maatjes' te lijden onder verdroging.
