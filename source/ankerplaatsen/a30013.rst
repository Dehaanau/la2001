Westhoekduinen - Duinen Cabourg - De Moeren - overgang plateau van Izenberghe
=============================================================================

:Ankerplaats ID: A30013




Omschrijving
------------

Deze ankerplaats omvat een landschappelijke sekwentie van zee-strand
over de Jonge Duinen van het Westhoekreservaat - een stukje polder -
Oude duinen van Cabourg - De Moeren tot de overgang naar het plateau van
Izenberghe ter hoogte van Houtem. We zullen deze landschappelijke
entiteiten apart bespreken en de landschappelijke verschillen en
gelijkenissen aanhalen. De landschapsentiteiten lopen allen door op
Frans grondgebied mits enkele kleine verschillen. Deze ankerplaats ligt
in de gemeenten De Panne en Veurne. Het Westhoekreservaat grenst in het
noorden aan een stuk strand waar geen kustverdedigingsbouwwerken
aanwezig zijn. Uiteraard heeft dit een hoge esthetische waarde en biedt
dit mogelijkheden voor natuurlijke processen. Het Westhoekreservaat zelf
bestaat, van noord naar zuid, uit zeereepduinen, een panne, dan een
centrale wandelduin waaraan paraboolduinen vasthangen , opnieuw een
panne en tenslotte een zuidelijke duingordel. Deze Jonge duinen hebben
zich boven een oud duingebied gevormd (zgn. Oude Duinen van Adinkerke).
De zeereepduinen vertonen talrijke blow-outs en groeien op natuurlijke
wijze aan door aanvoer van zand door zee dat op zijn beurt door de wind
landinwaarts getransporteerd wordt. Ze zijn weinig begroeid. De centrale
pannevloer is begroeid met duinstruweel (o.a. Kruipwilg, Duindoorn en
Liguster ) dat gradueel overgaat in grassoorten (o.a. Helmgras) aan de
rand van de panne en tenslotte in kale zandgrond van de wandelduin. Deze
pannes zijn ingesloten door de armen van de paraboolduinen. De Centrale
wandelduin refereert naar een vroegere loopduinfase en groeit nog steeds
in zuidelijke richting aan wat voor flora nieuwe biotopen betekent. In
de volksmond wordt dit stuk soms “de woestijn” genoemd. Achter de
Wandelduin liggen opnieuw pannevloeren aansluitend bij oudere
paraboolduinen en de zuidelijke duinwal. De pannes en de duinwal zijn
begroeid met duinstruweel en zijn gefixeerd. Het struweel is hier
doorgaans veel hoger en dichter dan in de noordelijke pannes. In het
Westhoekreservaat zijn talrijke archeologische vondsten gedaan uit
verschillende periodes: Ijzertijd, Romeinse periode, Merovingische en
Karolingische periode,…. Door hun natuurlijk karakter en door de
natuurlijke processen over een grote oppervlakte vormen deze duinen een
unicum in Vlaanderen en België. In het oosten sluit het Calmeynbos aan
bij de Westhoekduinen. Ze behoren ook tot de Nieuwe duinen, maar hebben
een ander uitzicht door een andere ontwikkelingsgeschiedenis. Ze vormen
de geomorfologische verderzetting van de zuidoostelijke panne van het
Westhoekreservaat. De Calmeynduinen werden in het begin van de 20e eeuw
bebost met verschillende soorten loofbomen op initiatief van ingenieur
Calmeyn Hij wilde de groeimogelijkheden van loofbomen op zandige grond
onderzoeken. Ook elders in Vlaanderen werden duingebieden bebost maar
dan vooral met naaldbomen. De rechtlijnige paden getuigen van het
systematisch bebossingspatroon. De rijke en gevarieerde flora bracht ook
een nieuwe en rijke fauna met zich mee(o.a. grondeekhoorns). Bovendien
veranderde het landschap compleet van open naar gesloten. Het Calmeynbos
grenst in het oosten aan de Oosthoekduinen die ook tot de Jonge Duinen
behoren en deels bebost zijn. In de oostelijke uithoek bevindt zich een
paraboolduin die nauwelijks begroeid is op de top. De panne aan de voet
ervan is wel begroeid met kalkrijk duingrasland wat overgaat (in de
richting van het Calmeynbos) in duinstruweel en loofbos. Hier komen
tevens door de mens geëgaliseerde duingronden voor die eertijds als
duinakkertjes dienst deden , maar nu nauwelijks te herkennen zijn op het
terrein. In het zuiden heeft men hier nog een zeer gave
duin-polderovergang die deels geaccentueerd wordt door een begeleidende
bomenrij. Door de sterke uitloging en verzuring van de duinen langs deze
overgang heeft men hier een zeldzame flora van duingrasland met
korstmossen. Geheel het duinencomplex van Westhoekreservaat, Calmeynbos
en Oosthoekduinen liggen in waterwinningsgebied waardoor deze duinen te
droog zijn t.o.v. hun natuurlijke situatie. Door de waterwinning wordt
het grondwaterpeil immers kunstmatig sterk verlaagd wat nefast is voor
de flora en fauna die de natuurlijke vochtige omstandigheden prefereren.
Tussen de voorgaande duinen en de Cabourgduinen ligt een stuk
Oudlandpolder die landschappelijk minder waardevol is door de vele
bebouwing en versnijding. Het vormt het verbindingsstuk van het nieuwe
duinengebied met het meer landinwaartse stuk. Duinkerke-II-sedimenten
bedekken hier de oudere duinafzettingen. Deze polder wordt tevens
doorsneden door het Langgeleed dat in de 17e eeuw gegraven werd en
dienst deed als verbindingsweg tussen Duinkerke en Nieuwpoort. Ter
hoogte van de Oosthoekduinen heeft men nog de duin-poderovergang die
door een verschil in beplanting en reliëf duidelijk het raakpunt tussen
landschappen illustreert. Een deel van de Oosthoekduinen bestaat
bovendien uit duinzand dat op polderafzettingen gestoven is. De
Cabourgduinen zijn gevormd op een oude schoorwal (waddeneiland omstreeks
4000-5000 jaren BP) en lopen door op Frans grondgebied tot Ghijvelde. De
geomorfologie van dit duinenlandschap bepaalt het voorkomen van de
karakteristieke vegetatie. In de duinen bevinden zich oude
bodemprofielen (en lokaal ook veen) die later overstoven geweest zijn.
De duinzanden zijn reeds grotendeels ontkalkt en vormen nu eerder zure
zandgrond. In België is het de enige duinengordel met een dergelijke
ouderdom (6e-8e eeuw). In deze duinen vindt geen actieve verstuiving
meer plaats aangezien de duinen door vegetatie gefixeerd zijn. Ze
bestaat enerzijds uit struiken, heide en mossen, en anderzijds uit
duinbos (bomengroepen en kleine boscomplexen). De kern van dit
duinencomplex is bebost. Door de vegetatierijkdom is dit gebied ook
faunistisch belangrijk. In het gebied komen archeologische sporen voor
die teruggaan tot de Ijzertijd. Vanaf de 11e-12e eeuw werden deze duinen
permanent bewoond en nog tot de 20e eeuw als extensief weiland gebruikt.
Ten zuiden lopen deze duinen over in de Moeren. Langs de overgangszone
bevinden zich enkele gebouwen die van weinig belang zijn. De
veldbatterij van Adinkerke is wel van groot belang. Men moet deze strook
echter vrijwaren van verdere bebouwing om het zicht op de Moeren vrij te
houden. Om het zicht vanuit deze duinen op de Moeren te vrijwaren en
verder geen afbreuk te doen aan de belevingswaarde is het gepast langs
de autostrade (E40) van Jabbeke-Duinkerke geen verlichtingspalen of
andere hoge objecten aan te brengen. In het noorden staat een
pompstation voor waterwinning dat weinig opvalt in het landschap. Door
exploitatie van het grondwater kennen de duinen te droge omstandigheden
in vergelijking met de natuurlijke toestand wat nefaste gevolgen heeft
voor flora en fauna. De Moeren lopen verder op Frans grondgebied maar de
dreven zijn daar veel minder aanwezig. Tijdens het Atlanticum (7500-4000
yrs. BP) was het gebied een zandwadgebied dat vanaf het begin van onze
jaartelling in het noorden gedeeltelijk afgesloten werd van de zee door
de duinen. Naarmate de duinen uitbreidden, nam de invloed van de zee af
en waren de Moeren een zoetwatermeer. De sedimenten bestaan vooral uit
kalkhoudend zand, met af en toe een kleilaagje. In het noorden van het
gebied komt zoute kwel voor. Wegens de ligging onder het zeeniveau bleef
dit gebied zeer lang onontgonnen. Pas in 1616 was de eerste drooglegging
een feit met de aanleg van het Ringslot en een grachtenstelsel.
Windmolens zorgden voor de oppomping van het water naar het Ringslot die
afwaterde richting Duinkerken. Vanaf dan kunnen we spreken van een
droogmakerij. In het midden van de 17e eeuw werd dit werk teniet gedaan
door oorlogsperikelen. De volgende serieuze drooglegging is rond de 19e
eeuw met daaropvolgend de systematische dambordvormige ontginning van
het gebied. Tijdens WOII werd het opnieuw onder water gezet om
strategische redenen. In het noorden komen enkele halofiele
vegetatiesoorten voor dankzij de zoute kwel; verder is het gebied
botanisch belangrijk door zijn rijkdom aan water- en oeverplanten langs
de talrijke grachten. De dambordvormige ontginning van het gebied wordt
geaccentueerd door dreven. In sommige percelen zijn nog laantjes
(afwateringsgrachtjes) te herkennen. De bruggetjes in het gebied zijn
zeer laag ten opzichte van de wegen en vallen nauwelijks op in het
landschap. De hoeves liggen verspreid in het open en vlakke gebied en
bevinden zich meestal op een zandige opduiking. Enkel nog zeer gave en
waardevolle hoeves zijn Hoeve ’t Moerland en het Moerhof. Rond de hoeves
zijn veelal enkele (opgaande) bomen aanwezig. Hier en daar staat een
kapel of kruis. Er resten nog twee windmolens langs de Ringsloot waarvan
enkel de St-Karelsmolen nog wieken heeft. Van de Gustaafmolen in het
zuidoosten rest enkel de toren. In het gehucht de Moeren (W.
Coberghstraat) en verder langs de Moerstraat staan enkele kleine
gebouwtjes van kort na WOII als schuilhokjes voor de douanebeambten. De
smokkel tierde hier welig omdat de Moeren een uitgestrekte vlakte waren
zonder wegen, huizen en douaneposten vlakbij de grens. De douanebeambten
stonden bloot aan weer en wind en hebben zelf deze schuilhokjes gebouwd.
Dit gebied heeft een uitgesproken vlak en open karakter met talrijke
vergezichten die begrensd worden door enkele bomenrijen. De
natuurwetenschappelijke waarde is zeer groot omdat dit gebied (oud
waddengebied) uniek is in Vlaanderen. Ook de cultuurhistorische
(ontginningsgeschiedenis) en de esthetische waarde (open karkater) maken
dit gebied zeer waardevol. Tussen het Ringslot en de Bergenvaart (tot
Bulskamp) en de weg tussen Bulskamp en Adinkerke liggen de zgn.
Buitenmoeren. Deze weg volgt de topografie en ligt op een oude
kreekgeul. De Bergenvaart is in deze kreekrug uitgegraven. Het
landgebruik (o.a. wegen, afwatering en percelering) wordt gestructureerd
door het Ringslot dat zorgt voor de afwatering via grachten en sloten.
De wegen, sloten en grachten lopen loodrecht of parallel aan het
Ringslot. Langs wegen en grotere afwateringskanalen staan veelal
bomenrijen die deze structuren benadrukken. De percelen bestaan uit een
afwisseling van akkers en weilanden. De Buitenmoeren kennen verspreide
bebouwing met vooral landbouwbedrijven waarbij de recente uitbreidingen
een storende factor zijn. Hun gaafheid is doorgaans lager dan die in De
Moeren. Langs de wegen treft men verspreid een kapelletje aan. Ten
zuiden van de Bergenvaart ligt het overgangsgebied naar het plateau van
Izenberghe. De ondergrond bestaat uit mariene zanden bedekt met
zandleem; het gebied wordt gestructureerd door beekvalleien. Dankzij de
zandlemige bodem en de hogere topografische ligging (dus een betere
afwatering) vormde het een uitstekend landbouwgebied dat reeds zeer
vroeg ontgonnen geweest is (in de vroege middeleeuwen). Men onderscheidt
hier bovendien 2 wegenpatronen die getuigen van de vroege ontginning:
N-S/E-W of NW-SE/ NE-SW. Eertijds was hier een bocagelandschap aanwezig
dat nu grotendeels verdwenen is. De verspreide hoeves met aansluitende
huisweiden zijn nog gaaf en herkenbaar in het landschap (o.a. hoeve
Ooievaarsnest). Sommige weilanden hebben nog perceelsrandbegroeiing
bestaande uit knotbomen en houtkanten; een zeer gaaf voorbeeld zijn de
weilanden rond de “Kleine Hoek van ’t Moertje”. Ook solitaire bomen
benadrukken de perceelsstructuur. De dorpskern van Houtem is nog gaaf
ondanks de nieuwe bebouwing errond. Het zicht vanuit het noorden op de
kerk met kerkhof, de grote hoeve ten noorden ervan én de vroegere school
is zeer gaaf en dient gevrijwaard. De bouwstijl van de huizen in Houtem
stemt overeen met die van wijk Zwaantje (zie verder). Daarnaast is de
recente bebouwing van weinig belang, maar deze moet beperkt worden om
het kleinschalige karakter van dit dorpje te behouden. Dankzij het open
landschap en de hogere topografische ligging heeft men een zicht op De
Belgische en Franse Moeren. Het gehucht ’t Zwaantje situeert zich langs
een bocht van de Bergenvaart en is ontstaan als handelsnederzetting aan
het kanaal Veurne –St-Winoksbergen. De gebouwen bestaan uit
arbeiderswoningen, voormalige herbergen en kleine hoeven die allen
maximaal twee bouwlagen hebben onder een zadeldak. Door hun witte kleur
(gekalkt) afgewisseld met andere zachte kleuren vormen dit straatgehucht
een blikvanger in het open landschap. Achter deze huisjes ligt een
waardevol weilandcomplex. 



Landschapswaarden
-----------------


Wetenschappelijke waarde
~~~~~~~~~~~~~~~~~~~~~~~~


Oud duinmassief. Opeenvolging van parallelle en secundaire
duinvormen. Bestaat uit noordelijke duinengordel (zeereep, voorduinen,
noordelijke paraboolduingordel) en zuidelijke duinengordel met
zuidelijke paraboolduinengordel, zuidelijke duinenrij. Centrale
wandelduin is relict van voormalige loopduinfase. Oude binnenduine van
Cabourg met begraven, oude bodemprofielen en typische vegetatie voor
zure zandgrond. De moeren als vroeger wadgebied, zoetwatermeer en
tijdens WOII nog onder water gezet. Overgang naar het plateau van
Izenberghe en de overgang van polder naar zandig Vlaanderen ten zuiden
van de Bergenvaart is zeer opvallend.

Historische waarde
~~~~~~~~~~~~~~~~~~


Aanwezigheid van de "Oude Duinen van De Panne" onder het huidige
jonge paraboolduinenlandschap. Oude duinen niet overstoven in Cabourg,
gefixeerd door vegetatie. Archeologisch belangrijk : vondsten uit
ijzertijd, Merovingische - Karolingische periode, romeinse vondsten,
sporen van vroegere bewoning uit deze tijden. Sporen van archeologische
sites uit het begin van deze eeuw en recent blootgestoven en
blootstuivende oude bewoningsoppervlakten in Westhoekduinen. Het
Langgeleed vormde een belangrijke waterloop tussen Duinkerke en
Nieuwpoort. Zeer late en systematische ontginning van De Moeren die nog
gaaf en herkenbaar is. De overgangszone naar het plateau is een zeer
vroeg ontgonnen gedeelte dat reeds zeer lagen onder landbouwland ligt.

Esthetische waarde
~~~~~~~~~~~~~~~~~~

Gaaf zicht, doorkijkpunt duinen - polders. Van in
Cabourg duinen zeer ver zicht naar De Moeren en naar het plateau van
Izenberghe. Langs Bergenvaart heeft men een overzicht op de lager
liggende Moeren en de kaarsrechte dreven en bomenrijen langs
perceelsranden en bij boerderijen.


Sociaal-culturele waarde
~~~~~~~~~~~~~~~~~~~~~~~~



Westhoekreservaat

Ruimtelijk-structurerende waarde
~~~~~~~~~~~~~~~~~~~~~~~~~~~~~~~~

De twee duincomplexen (Westhoek en Cabourg) structureren de wegen
volgens een WSW-ENE patroon evenals het Langgeleed. Ten zuiden van
Cabourg is het het Ringslot en de Bergenvaart die de ruimte
structureren. Het geometrische ontginningspatroon van de Moeren wordt
geaccentueerd door de begeleidende dreven en bomenrijen.



Landschapselementen en opbouwende onderdelen
--------------------------------------------



Geomorfologie/hydrografie
~~~~~~~~~~~~~~~~~~~~~~~~~


**Macroreliëf:**

 * kustduin
 * markante terreinovergang

overgang binnenduinen naar Moeren en van Moeren naar plateau Izenberghe

**Hydrografische Elementen:**

 * kreek


Langgeleed

 **Andere:**
Moeren zijn een oud zandwadgebied en zoetwatermeer

Elementen van bouwkundig erfgoed, nederzettingen en archeologie
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

**Nederzettingspatronen:**

 * gehucht

wijk Zwaantje langs de Bergenvaart

**Landbouwkundig erfgoed:**

 * hoeve


hoeve 't Moerland en Moerhof

**Molens:**

 * windmolen


St-Karelsmolen en Gustaafmolen beide bemalingsmolens

**Militair erfgoed:**

 * bunker


in Cabourg duinen

**Kerkelijk erfgoed:**

 * kapel


**Klein historisch erfgoed:**

 * kruis


**Archeologische elementen:**
oude bewoningspatronen in Wethoekduinen

 **Andere:**
de vele brugjes in De Moeren; douaneposten in de Moeren

Elementen van transport en infrastructuur
~~~~~~~~~~~~~~~~~~~~~~~~~~~~~~~~~~~~~~~~~

**Waterbouwkundige infrastructuur:**

 * kanaal
 * dijk
 * sluis
 * grachtenstelsel


Ringslot en Bergenvaart rond Moeren met grachtenstelsel.

Elementen en patronen van landgebruik
~~~~~~~~~~~~~~~~~~~~~~~~~~~~~~~~~~~~~

**Lijnvormige elementen:**

 * dreef
 * bomenrij

**Topografie:**

 * repelvormig


**Bijzondere waterhuishouding:**

 * droogmakerij
 * polder



Opmerkingen en knelpunten
~~~~~~~~~~~~~~~~~~~~~~~~~


Dit omvangrijke gebied wordt doorsneden door de autostrade van Brugge
naar Calais. Daardoor is de overgang van Cabourg duinen naar De Moeren
verstoord. De afwezigheid van verlichtingspalen langs deze weg maakt dat
de visuele hinder voor het landschap beperkt wordt. De brug over de
autostrade springt wel in het oog in dit open landschap. Verder dient
men verdere versnijding/versnippering van dit open gebied te voorkomen.
Tussen de Westhoekduinen en de Oude duinen van Cabourg ligt een minder
waardevol poldergebiedje dat eigenlijk als verbindingsgebied fungeert.
De oprukkende lintbebouwing vanuit Adinkerke dreigt deze verbinding
verder te verkleinen. Een grote mast vlakbij Houtem doet afbreuk aan de
esthetische waarde mede door het opvallende kleur (rood en wit). Ten
zuiden van Adinkerke springen bergen uitgegraven materiaal in dit open
landschap sterk in het oog. In het noordoosten is echter een
zandwinningsgebied dat door de vergraving niet alleen het geopatrimonium
schaadt maar ook het vergezicht beperkt in die richting. Rond Houtem
staat eveneens een grote mast, evenals net ten noorden van het gebied;
deze zijn behoorlijke blikvangers in dit vlakke en open landschap.
