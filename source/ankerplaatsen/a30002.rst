Strand en Duinen Fonteintjes
============================

:Ankerplaats ID: A30002




Omschrijving
------------

Deze ankerplaats strekt zich uit langs het strand en de duinen tussen
Blankenberge en Zeebrugge (gem. Brugge). De Koninklijke Baan vormt de
zuidelijke grens. Ze ligt zich op een gave en unieke
strand-duinovergang. De overgang tussen strand en duin is nog gaaf en
niet verstoord door bouwwerken. Op het strand staan enkele golfbrekers.
Ter hoogte van de nieuwe haven van Zeebrugge kent het strand een grote
breedte. Uit historisch onderzoek blijkt dat de Fonteintjes ontstaan
zijn door inpoldering. Wanneer in de middeleeuwen een zeewerende dijk te
veel aangetast was, bouwde men landinwaarts parallel aan de
oorspronkelijke dijk een nieuwe dijk, een zgn. inlagedijk. Bij de
Fonteintjes moest men in het begin van de 15e eeuw een inlagedijk bouwen
omdat de tonemalige dijk serieus aangetast was. Men gebruikte hiervoor
het duinzand waarbij door uitgraving de plassen ontstonden. Tussen de
inlagedijk en de oorspronkelijke dijk werden ook dwarsdijken
aangebracht. Waarschijnlijk sloot dit dijkenpatroon aan op de Graaf
Jansdijk die verder in noordelijke richting liep. Later werden deze
dijken op natuurlijke wijze overstoven. De duinen zijn begroeid met
duingraslanden en vertonen lokaal niet-begroeide plaatsen waar nog
actieve zandmigratie plaatsvindt. Aan de landwaartse zijde van de
voorste duinkam komt duinstruweel voor. In het noordoosten ligt een
klein duinbosje. Momenteel resten zes vijvers gescheiden door
dwarsdijken. Aangezien het waterpeil verschilt van plas tot plas,
verschillen de vijvers onderling volgens verlandingsstadium, wat zich
vertaalt in een andere vegetatiesamenstelling. Aan de rand van elke
vijver treft men rietvegetatie aan. De meest westelijke vijvers zijn het
meest verland t.o.v. de oostelijke. Uit de omringende duinen stroomt
tevens kwelwater naar deze vijvers. De meest oostelijke vijver heeft
tijdens de zomermaanden heel wat badgasten te verduren die een
bedreiging vormen voor de flora en fauna. Momenteel is een deel van de
Fonteintjes een erkend natuurreservaat. Tijdens WOII stonden in de
duinen bunkers en loopgrachten; één bunker is ontmanteld geweest en één
verdween onder het zand. Dit stukje duingebied getuigt dus van de
vroegere inpolderingstechniek uit de middeleeuwen én biedt dankzij de
verschillende waterstanden in de vijvers een rijk gevarieerde flora en
fauna aan. 



Landschapswaarden
-----------------


Wetenschappelijke waarde
~~~~~~~~~~~~~~~~~~~~~~~~


Overgang kust-strand-duinen. De Fonteintjes bestaan uit een zestal
laagten achter de zeereepduinen. Deze laagten zijn gevormd tussen
parallelle dijken, daterend uit de 14de-15de eeuw, die met elkaar
verbonden werden door dwarsdijkjes. Afwisseling van open water, moeras
en vochtig grasland bieden een grote botanische rijkdom. De vijvers
bevinden zich in verschillende verlandingsstadia met een bijhorende
flora.

Historische waarde
~~~~~~~~~~~~~~~~~~


Het systeem van parallelle inlagedijken als bescherming tegen de zee,
is gaaf bewaard.

Esthetische waarde
~~~~~~~~~~~~~~~~~~

Men heeft een gaaf zicht op de achterliggende
duinen en polders, gaaf doorkijkpunt.


Ruimtelijk-structurerende waarde
~~~~~~~~~~~~~~~~~~~~~~~~~~~~~~~~

De oriëntatie van de inlagedijken structureert het landschap. De
dijken en de recreatieve ontsluiting d.m.v. afgebakende paden verdeelt
het gebied in ruimtelijke entiteiten.



Landschapselementen en opbouwende onderdelen
--------------------------------------------



Geomorfologie/hydrografie
~~~~~~~~~~~~~~~~~~~~~~~~~


**Moerassige gronden:**
 * rietland


gedeeltelijk verlande vijvers

Elementen van bouwkundig erfgoed, nederzettingen en archeologie
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

**Militair erfgoed:**
 * bunker


begraven onder zand

Elementen van transport en infrastructuur
~~~~~~~~~~~~~~~~~~~~~~~~~~~~~~~~~~~~~~~~~

**Waterbouwkundige infrastructuur:**
 * dijk



Elementen en patronen van landgebruik
~~~~~~~~~~~~~~~~~~~~~~~~~~~~~~~~~~~~~

**Kunstmatige waters:**
 * vijver


vijvers ontstaan door uitgraven duingrond voor dijken

Opmerkingen en knelpunten
~~~~~~~~~~~~~~~~~~~~~~~~~


Recreanten doen afbreuk aan de flora en fauna van het gebied. Het zicht
vanuit de duinen op de achterliggende polders dient behouden te blijven.
De natuurlijke overgang van duinen naar polders (o.a. met ankerplaats
Oudemaarspolder) is verdwenen door de N34 of de Koninklijke Baan. De
versnippering van deze twee ankerplaatsen moet vermeden worden. De
uitbreiding van bebouwing langs de N34 (Koninklijke Kustbaan) bedreigt
het gaaf zicht vanuit de duinen op de achterliggende polders (o.a.
Oudemaarspolder).
