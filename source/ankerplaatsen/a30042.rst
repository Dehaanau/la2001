Doelbos en Reutelbos
====================

:Ankerplaats ID: A30042




Omschrijving
------------

Deze ankerplaats ligt in de gemeente Zonnebeke (Beselare) ten oosten
van de autoweg A19 Ieper – Kortrijk en ten westen van Beselare. De
interfluviale kam tussen het Ijzer- en Schelde-Leie-bekken structureert
het landschap in deze ankerplaats. Deze rug heeft enkele bronniveau’s en
wordt door terugschrijdende beekerosie versneden. De Polygonebeek
ontspringt in het Doelbos, de Reutelbeek ontspringt ten westen van de
autostrade (buiten de ankerplaats). Ze hebben beiden een vrij
natuurlijke loop en meanderen sterk rond het Vijverbos. Ze behoren tot
het bekken van de Leie (en Schelde). De Polygonebeek heeft langs haar
loop enkele kleinere bosjes én begeleidende bomen en struiken. Ook de
Reutelbeek heeft langs haar oevers bomen en struiken die haar loop
accentueren in het landschap. Stroomafwaarts van de samenvloeiing van
beide beken ligt het Vijverbos. Het Doelbos bestaat uit naaldbomen en
heeft een geometrisch drevenpatroon dat vertrekt vanuit het Brits
militair kerkhof. Tijdens de 19e eeuw was het een militaire
paardenrenbaan. Het bosje langs de Polygonebeek, het Reutelbos en het
Vijverbos bestaan uit loofbomen. Deze bossen vormen restanten van een
groter boscomplex uit 17e-18e eeuw en bevinden zich op gronden die voor
landbouw weinig geschikt waren en zijn door de bodemcondities. Het
Reutelbos is een natuurreservaat met een waardevolle flora en fauna.
Aansluitend bij de beken liggen voornamelijk weilanden die rond het
Reutelbos en de Polygonebeek nog gave knotbomenrijen en struiken hebben
langs de perceelsgrenzen. Daarbuiten ligt een mozaïek van wei- en
akkerlanden. De weinige bebouwing ligt sterk verspreid en bestaat uit
landbouwbedrijven. Deze ankeplaats kent weinig versnijding door wegen.
In het Doelbos ligt een Brits militair kerkhof en ten noorden ervan ligt
er ook één. Beide herinneren aan WOI die in deze streek zware
verwoestingen en vernieling heeft aangebracht. De meeste bossen (o.a.
Doelbos) en gebouwen dateren van na WOI. De bebossing langs de heuvelkam
accentueert de hoogte en de waterscheidingsgrens van deze kam. De
begeleidende bomen langs beeklopen accentueren de loop van de beken. Uit
het zuiden van de ankerplaats heeft men een goed (over)zicht op de
zuidelijke helling van de kam met een grote aaneengesloten blok van
weilanden bij de beken met begeleidende bomen en struiken. Deze
begroeiing, de aaneenschakeling van weilanden en de vrij natuurlijke
loop van de beken geven een grote esthetische waarde aan het landschap.



Landschapswaarden
-----------------


Wetenschappelijke waarde
~~~~~~~~~~~~~~~~~~~~~~~~


Deze bossen zijn gelegen op de kam van de rug van Westrozebeke. De
beken hebben een vrij natuurlijke en meanderende loop die langs hun loop
bomen en struiken en zelf s kline bosjes hebben. Deze bosjes hebben een
specifieke vochtminnende waardevolle flora.

Historische waarde
~~~~~~~~~~~~~~~~~~


De huidige bossen zijn restanten van een groter boscomplex uit
17de-18de eeuw. Het Doelbos was in de 19de eeuw een militaire
paardenrenbaan en werd na WOI opnieuw aangeplant. Het Polygon Wood
Cemetery en het Buttes New British Cemetery herinneren aan het
oorlgosverleden van deze streek tijdens WOI.

Esthetische waarde
~~~~~~~~~~~~~~~~~~

De aanwezig bossen benadrukken de rug van
Westrozebeke. De beeekbegeleidende bomen en struiken accentueren de
natuurlijke loop van de beken wat een meerwaarde geeft aan de
natuurlijkheid van deze beken. De grote reliëfsverschillen zorgen voor
een uitgesproken zicht op de valleien van de Reutel- en de polygonebeek
waarbij de begeleidende weilanden langs de beken deze structuur nog
benadrukken. De dreven in het Doelbos accentueren het geometrisch
wegenpatroon in het bos.


Sociaal-culturele waarde
~~~~~~~~~~~~~~~~~~~~~~~~



Het Reutelbos is een natuureservaat.



Landschapselementen en opbouwende onderdelen
--------------------------------------------



Geomorfologie/hydrografie
~~~~~~~~~~~~~~~~~~~~~~~~~


**Macroreliëf:**
 * heuvel

interfluvium Schelde-Leie en Ijzer

**Hydrografische Elementen:**
 * beek


Reutel- en Polygonebeek; brongebied Polygonebeek

Elementen van bouwkundig erfgoed, nederzettingen en archeologie
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

**Militair erfgoed:**

militaire kerkhoven WOI; doelbos voormalige militaire paardenrenbaan


Elementen en patronen van landgebruik
~~~~~~~~~~~~~~~~~~~~~~~~~~~~~~~~~~~~~

**Lijnvormige elementen:**
 * dreef
 * bomenrij
 * knotbomenrij

begeleidende bomenrijen langs beken

**Bos:**
 * naald
 * loof
 * struweel



Opmerkingen en knelpunten
~~~~~~~~~~~~~~~~~~~~~~~~~


De autostrade in het westen van de ankerplaats scheidt ze van de
Nonnebossen en maakt dat de loop van de Reutelbeek verstoord is door de
inbuizingen rond de autostrade. De weinig landbouwbedrijven hebben
nieuwbouw als uitbreiding van het bedrijf die echter storen werkt in het
landschap. Deze nieuwbouw dient gebufferd te worden. Het zicht op de
hellingen dient gevrijwaard te blijven. Om het landelijk karakter te
bewaren zijn nieuwe bewoningssites niet aan te bevelen. Ten zuidwesten
van het doelbos ligt een groot tuinbouwbedrijf dat storend werkt in het
landschap. Dit bedrijf past niet binnen het landschappelijk kader van
deze ankerplaats.
