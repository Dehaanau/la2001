Zennegat en Battenbroek
=======================

:Ankerplaats ID: A10063




Omschrijving
------------

De ankerplaats 'Zennegat en Battenbroek' is gelegen op grondgebied van
de gemeenten Mechelen en Rumst aan de samenvloeiing van Zenne, Dijle en
Nete in de Vlaamse Vallei. De begrenzing wordt gevormd door de
Tiburstraat en de Nete in het noorden, de autosnelweg E19
Brussel-Antwerpen, het industriegebied-Noord en de Dijle in het oosten,
de bewoning van Mechelen in het zuidoosten, de Gentsesteenweg en de
bewoning van Heffen in het zuiden en zuidwesten en tot slot de Steenweg
op Heindonk, de Beenhouwerstraat en Kleine Bergen in het westen en
noordwesten. We kunnen deze ankerplaats typeren als een
rivierenlandschap dat wordt gedomineerd door de samenvloeiing van de
Zenne, Dijle en Nete. In vroegere tijden, voor de indijkingen, was dit
gebied blootgesteld aan de steeds terugkerende overstromingen, waarbij
Battenbroek tot een grote waterpartij werd herschapen. De eerste mensen
die in het verleden deze streek bevolkten, moeten erin geslaagd zijn om
door het ophogen van dijken en donken, land op het water te winnen. Zo
ontstonden op de hogere gronden of binnen de indijkingen vruchtbare
weiden en gronden. Daarbuiten, dichter naar de rivieren toe, bleef het
eerder moeras, overgeleverd aan het water. Op de kaart van Ferraris
(1777) zien we dat het gebied in die tijd werd gekarakteriseerd door
onbegaanbaar moeras langsheen Nete en Dijle en plaatselijke ontginningen
van moeras als akkerland of grasland rondom de kasteeldomeinen. Het
domein Battenbroek wordt reeds vermeld, samen met een aantal andere,
ondertussen verdwenen, domeinen of landgoederen. Van kasteel Tibur is
nog geen sprake. Langsheen de Nete en Dijle, die op dat moment nog in
hun oorspronkelijke bedding liepen, herkennen we een aantal kleinere
dijken. Opvallend ook is de sterk meanderende loop van de Zenne. Bijna
een eeuw later (Vandermaelen, 1954) was het landschap volledig ingedijkt
en was er sprake van 'de polder van Battenbroeck'. De volledige polder
was net als de buitendijkse gebieden en de gronden langsheen de Zenne in
gebruik als gras- of akkerland. Verspreid door het gebied herkennen we
enkele kleinere bospercelen. In de noordoostelijke rand van de
ankerplaats wordt 'domein Tibur' vermeld. In het begin van de 20ste eeuw
is er nog maar weinig veranderd. Opmerkelijk is wel de rechtgetrokken
loop van de Zenne. Vooral in het zuiden en westen van de ankerplaats
zijn het wegenpatroon en de perceelsstructuur sterk vergelijkbaar met
wat we nu terugvinden. Vandaag stellen we vast dat voor de aanleg van de
E19 twee zandwinningputten werden gegraven, waarvan er één gedeeltelijk
binnen de ankerplaats ligt. De loop van de Dijle werd rechtgetrokken en
ook die van de Nete heeft een wijziging ondergaan. Een aantal afgesneden
meanders zijn nog zichtbaar in het huidige landschap; stevige
sigmadijken vormen nu een opvallend element beperken de buitendijkse
gebieden. Tevens werd een aanzienlijk gedeelte van het gebied beplant
met canadapopulieren. Het gehucht Battenbroek zou ontstaan zijn als
eerste vestiging op een kunstmatige hoogte of oude terp. In dat geval
kan worden gesteld dat het dateert uit de Frankische tijd. Voor 1328 was
het Battenbroek helemaal ingedijkt. De eerste dijken waren slechts
magere zomerdijken die elk jaar werden nagezien en verhoogd. Tot vandaag
bestaan nog gedeelten van deze dijken, die echter door een verhoging van
de Nete- en Dijledijken hun functie hebben verloren. Het betreft de
Weerdsche dijk die zeker teruggaat tot 1230 en de Langen dijk. 'Kasteel
Battenbroek' is gelegen binnen een omgracht domein op een lichte
verhevenheid, wat mogelijk verwijst naar een zeer oude oorsprong. In
1220 was er reeds spraken van een castrum. Volgens literaire bronnen
bevond zich in de 13de eeuw op deze plaats mogelijk één van de vier
burchten van Berthouts, die dienst deden als versterking. Vandaag is het
een bepleisterd en beschilderd classicistisch landhuis met peristilium
en neogotische kapel, dat teruggaat tot 1830 maar herhaaldelijk werd
aangepast. 'Kasteel Tibur' wordt omgeven door een ruim park met voor het
kasteel uitgestrekte graslanden en erachter bos en een grote vijver. Het
kasteelgebouw werd in 1807 opgetrokken in laatclassicistische stijl ter
vervanging van een ouder kasteel in hetzelfde domein. De bijhorende
hoeve omvat een schuur, oranjerie en koetshuis, allen gemarkeerd door
rondbogen en versieringen van zwarte baksteen. Bij de schuur hoort
tevens een laat-19de eeuwse duiventoren. De aanpalende moestuin is bijna
volledig ommuurd. Van de overige nog in het gebied voorkomende hoeven
vermelden we de 'Polderhoeve', bestaande uit een woonstalhuis met
schuur, en minstens opklimmend tot de eerste helft van de19de eeuw. Deze
ankerplaats vertoont door de aanwezigheid van de talrijke waterlopen een
zeer hoge verscheidenheid aan reliëf en bodemgesteldheid. Ten gevolge
van de geleidelijke overgang van kleigronden, over drassige veenbodems
naar droge zandgronden, heeft men hier op een eerder beperkte
oppervlakte een ruime diversiteit aan abiotische condities. Dit
landschap wordt dan ook gekarakteriseerd door een opvallende
vegetatiekundige verscheidenheid met hooi- en graasweiden, broekbossen,
loofbossen en heel wat kleine landschapselementen. Daarnaast is deze
ankerplaats een belangrijk broed-, voedsel- en foerageergebied voor
talrijke vogelsoorten. De esthetische waarde van het landschap wordt
hoofdzakelijk bepaald door de kleinschaligheid en de afwisseling in
structuur. Talrijke kleine landschapselementen, de kasteelparken en oude
dijken dragen bij tot het schilderachtige karakter van het geheel.
Ruimtelijk-structureel domineren de drie rivieren Dijle, Zenne en Nete,
alsook de samenloop ter hoogte van het Zennegat en de Leuvense Vaart.
Opvallend ook is de overgang van polder naar rivierduin, met een intacte
steilrand, ter hoogte van Heindonk in het westen van het gebied. Met
Rumst in het noorden, Walem in het oosten en Mechelen in het zuiden,
betekent deze ankerplaats een gaaf bewaard relict van open gebied,
direct palend aan de verstedelijkte zone. Anderzijds is het gebied door
de steeds oprukkende bewoning, industrie en infrastructuur in een
eilandpositie gedrukt. Om de waarden van dit landschap te behouden, moet
een voortzetting van deze evolutie ten stelligste worden vermeden.



B.landschapswaarden
-------------------


Wetenschappelijke waarde:
~~~~~~~~~~~~~~~~~~~~~~~~~

Deze ankerplaats vertoont een zeer grote verscheidenheid aan reliëf
en bodemgesteldheid. Ten gevolge van de geleidelijke overgang van
kleigronden, over drassige veenbodems naar droge zandgronden, heeft men
hier op een eerder beperkte oppervlakte een ruime diversiteit aan
abiotische condities. Dit kleinschalige rivierlandschap wordt dan ook
gekarakteriseerd door een opvallende vegetatiekundige verscheidenheid
met hooi- en graasweiden, broekbossen, loofbossen en heel wat kleine
landschapselementen. Daarnaast is deze ankerplaats een belangrijk
broed-, voedsel- en foerageergebied voor talrijke vogelsoorten.

Historische waarde:
~~~~~~~~~~~~~~~~~~~


De perceelstructuur van een groot gedeelte van de ankerplaats is
doorheen de geschiedenis relatief stabiel gebleven. Talrijke kleine
landschapselementen weerspiegelen tot op vandaag het eeuwenoude
kleinschalige patroon. Deze ankerplaats is een belangrijke historische
site omwille van de slag van 'Wahlem' (1576), toen de Spanjaarden en de
Staten Generaal van het Zuiden het opnamen tegen de geuzen en de Staten
Generaal van het Noorden. De historische waarde van het landschap wordt
nog verhoogt door het voorkomen van enkele kasteeldomeinen (Battenbroek
en Tibur), die reeds op de kaarten van Ferraris (1777) worden vermeld,
oude dijken (Langen dijk en delen van Weerdsche dijk) en enkele hoeven.

Esthetische waarde:
~~~~~~~~~~~~~~~~~~~

De esthetische waarde van het landschap wordt
hoofdzakelijk bepaald door de kleinschaligheid en de afwisseling in
structuur. Talrijke kleine landschapselementen, de kasteelparken en oude
dijken dragen bij tot het schilderachtige karakter van het geheel.


Sociaal-culturele waarde:
~~~~~~~~~~~~~~~~~~~~~~~~~


De Nete, Dijle, Zenne en Rupel dienen
reeds van bij hun ontstaan als verbindingsroute voor de mens. Doordat ze
uitmonden in de Schelde, was een verbinding tot andere regio's, alsook
tot de Noordzee mogelijk.

Ruimtelijk-structurerende waarde:
~~~~~~~~~~~~~~~~~~~~~~~~~~~~~~~~~

Deze ankerplaats is een rivierlandschap dat ontstaan is door de
samenvloeiing van de Zenne, de Dijle en de Nete. Deze 3 rivieren, de
Leuvense Vaart, alsook het Zennegat (waar Zenne, Dijle en vaart
samenvloeien) zijn de dominerende elementen in het landschap. Opvallend
ook is de overgang van polder naar rivierduin, met een intacte
steilrand, ter hoogte van Heindonk in het westen van het gebied. Met
Rumst in het noorden, Walem in het oosten en Mechelen in het zuiden,
betekent deze ankerplaats een mooi relict van open gebied, direct palend
aan de verstedelijkte zone.



A. LANDSCHAPSELEMENTEN EN OPBOUWENDE ONDERDELEN
-----------------------------------------------



GEOMORFOLOGIE/HYDROGRAFIE
~~~~~~~~~~~~~~~~~~~~~~~~~

**Microreliëf:**

 * microreliëf
 * talud


**Macroreliëf:**

 * heuvel
 * rivierduin
 * steilrand

**Hydrografische Elementen:**

 * waterloop
 * rivier
 * beek
 * vallei
 * oude rivierarm


Zenne, dijle, Nete, Langendonkbeek, Knopbeek, Tongkensloop, Heibeek,
Driebroekloop

**Moerassige gronden:**

 * rietland



ELEMENTEN VAN BOUWKUNDIG ERFGOED, NEDERZETTINGEN EN ARCHEOLOGIE
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

**Koeren en hovingen:**

 * tuin
 * park


moestuin, kasteelpark

**Nederzettingspatronen:**

 * gehucht

Zennegat

**Kastelen, landgoederen en aanhorigheden:**

 * kasteel
 * orangerie
 * landgoed
 * muur
 * kasteelgracht


Kasteel Tibur, Kasteel Battenbroek

**Bouwkundig erfgoed:**

 * huis


sluiswachtershuis, rijhuisjes

**Landbouwkundig erfgoed:**

 * hoeve
 * schuur
 * stal
 * wagenhuis


Polderhoeve

**Kerkelijk erfgoed:**

 * kapel


Kapel van O.-L.-Vrouw

ELEMENTEN VAN TRANSPORT EN INFRASTRUCTUUR
~~~~~~~~~~~~~~~~~~~~~~~~~~~~~~~~~~~~~~~~~

**Waterbouwkundige infrastructuur:**

 * dijk
 * sluis
 * grachtenstelsel


**Andere:**
Leuvense Vaart

ELEMENTEN EN PATRONEN VAN LANDGEBRUIK
~~~~~~~~~~~~~~~~~~~~~~~~~~~~~~~~~~~~~

**Puntvormige elementen:**

 * bomengroep
 * solitaire boom


**Lijnvormige elementen:**

 * dreef
 * bomenrij
 * houtkant
 * perceelsrandbegroeiing

**Kunstmatige waters:**

 * vijver


zandwinningsput

**Topografie:**

 * onregelmatig
 * historisch stabiel


**Bos:**

 * loof
 * broek
 * struweel


vloedbossen

**Bijzondere waterhuishouding:**

 * polder



OPMERKINGEN EN KNELPUNTEN
~~~~~~~~~~~~~~~~~~~~~~~~~

Te vermelden knelpunten zijn de steeds oprukkende industrie, bebouwing
en infrastructuur rondom de ankerplaats, waardoor het landschap steeds
meer in een eilandpositie wordt gedwongen. Langs de westelijke zijde
zijn binnen de grenzen van de ankerplaats een aantal voetbalterreinen
gelegen; tegen de noordelijke randen visputten en enkele niet
karakteristieke woningen.
