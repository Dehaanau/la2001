Maasvallei van Stokkem tot Heppeneert
=====================================

Anker ID: A70024
----------------

**Landschap**



C.TEKSTUELE Omschrijving
------------------------

Het beoogde gebied bevindt zich in de alluviale vlakte van de Maas,
tegen de Nederlandse grens, tussen Maasmechelen en Stokkem. Vrijwel
nergens is een landschap en zijn bewoners zodanig bepaald geworden door
het doen en laten van de Maas als in het smalle overstromingsgebied
langs de rivier. De overstromingsafzettingen (grind en zand) in de
vlakte dateren van de laatste 10.000 jaren en zijn geologisch gezien dus
een zeer recent fenomeen. De meeste lemen dateren er slechts van de
laatste 3000 jaar. Zij zijn het gevolg van erosie op de akkerarealen van
het leemplateau. In geomorfologisch, bodemkundig en hydrografisch
opzicht is de alluviale vlakte van de Maas een zeldzaam gegeven in
Vlaanderen omdat een aantal natuurlijke processen (overstroming, erosie,
geulvorming, sedimentatie enz.) er steeds vrij ongestoord konden
verlopen. Talrijke verlaten Maasarmen getuigen nog van deze evolutie.
Ook thans droge geulen zijn in het landschap veelal vlot herkenbaar. Een
steilrand van ca. 3 meter lokaliseert de westelijke limiet van de
Holocene overstromingsvlakte. Dilsen en Stokkem zijn beide aan een
historische meander ontstaan. Het dorpscentrum van Dilsen verschoof
echter in westelijke richting. De Sint-Maartenstoren markeert nog de
ligging van Oud-Dilsen. De Genootsbeek (bij kasteel Karolinaberg te
Stokkem) en de Vrietselbeek (Dilsen) monden in de verlaten meanders uit.
Door de oostwaartse verplaatsingen van de Maas werd het gehucht Boyen
afgesneden van Grevenbicht op de rechter Maasoever, zodat het nu aan
Belgische zijde ligt. Het is een klein gehucht met een dichte
concentratie van hoeven, opmerkelijk hoger gelegen dan het omliggende
landschap. Van oudsher werd hier bij overstromingen het vee
samengebracht. Mooi gelegen ten westen van de kern staat de Kapel van
O.-L.-Vrouw van Zeven Smarten. Noordelijker volgen ook de Kogbeek en de
Zanderbeek of Diepbeek oude beddingen. De Zanderbeek doorkruist het
landschap in oostelijke richting en is één van de weinige die nog een
open verbinding hebben tussen Maaslandse Kempen en alluviale vlakte. Aan
De Sloot, zoals de beekmonding genoemd wordt, getuigt een kademuur van
de rol die Maaseik vroeger als haven speelde. Van de 15de tot de 19de
eeuw was de Maas immers nog een belangrijke waterweg voor het transport
van goederen. Het nabij gelegen huis Labaer was toen een pleisterplaats
voor schippers, evenals de hoeve Damiaan te Elen, waar ook een veer
dienst deed. Door het groeiend fiets- en wandeltoerisme, waartoe het
gebied zich leent, maakt in Rotem een voetveer weer opgang. De reiziger
wordt nu onthaald in bezoekerscentrum De Wissen (te Stokkem). De vrij
snelstromende Grensmaas met haar sterk wisselende waterstanden
beschrijft nog steeds grote meanders. De Maasbedding zelf is omwille van
de uiterst lage zomerdebieten in deze sectie één van de weinige
toegankelijke en zichtbare nog natuurlijke beddingen van grote rivieren.
Bij voldoende hoge waterstand is zij bevaarbaar met kajaks en andere
kleine vaartuigen. De omgeving was reeds vroeg bewoond, zoals blijkt uit
prehistorische vondsten op verschillende sites. De Romeinen bleven op
veilige afstand van de rivier; getuige de heirbaan Maastricht-Nijmegen
nabij de rand van het laagterras. Vanaf de Frankische periode (8ste
eeuw) werden dorpen gesticht kort bij de toenmalige Maasloop, op de rand
van het laagterras of zelfs lager en beschermd door dijken of door een
hogere ligging t.o.v. de omgeving. De alluviale leemgrond op grind was
landbouwkundig erg aantrekkelijk. De overstromingen waren een
natuurlijke bron van bemesting. Slechts door de bouw van dijken werd de
stroom geleidelijk getemd. In Elen bijvoorbeeld riep pastoor Meulenbergh
anno 1771 de dorpsbewoners op een nieuwe dijk te bouwen. Na de grote
overstromingen van 1880, 1926 en recenter in de jaren 1990 werden op
gemiddeld 1 km van de Maas systematisch bestaande dijken verhoogd of
nieuwe winterdijken aangelegd. Oeverwallen werden opgehoogd om hoge
zomerwaterstanden het hoofd te bieden. Thans heeft de Pastoorsdijk te
Elen geen waterkerende functie meer, maar vormt niettemin een waardevol
landschapselement. De oude dijken worden immers veelal gekenmerkt door
een kleurrijk tapijt van kruidachtige begroeiing, gevarieerde struwelen
of knotbomen. De smalle, langgerekte strook tussen de zomer- en
winterdijken wordt de uiterwaarden genoemd. Na de tweede wereldoorlog
evolueerde het grondgebruik naar meer intensieve teelten. Intensieve
akkerbouw, bemeste graasweiden en laagstamfruitplantages nivelleerden
het microreliëf en verdrongen meer en meer de traditionele
kleinschaliger akkers, de weiden en natte hooilanden, hier doorgaans als
weerd aangeduid. Een gedeelte van de houtige landschapselementen
(boomgaarden, hakhoutbosjes, hagen en heggen, houtkanten, enz.) ging
stilaan mee voor de bijl, terwijl populierenaanplantingen uitbreidden.
Sommige poelen verdwenen en de kleinschalige grind- en leemwinning in
plaatselijke groeves werd vervangen door grootschalige ontgrindingen
waardoor uitgestrekte plassen ontstonden. Ook de grienden, die
plaatselijk geëxploiteerd werden t.b.v. de mandenvlechterij, komen nog
zelden voor. Toch bleven de perceleringsstructuur en ook het
bodemgebruik en de waardevolle landschapselementen in grote vlakken van
het gebied historisch stabiel, en verwijzen vaak nog naar de oude
Maasbeddingen. De meest gave uiterwaarden zijn o.a. gelegen te
Heppeneert en Elen (De Sloot, Catharinaweerd en Elerweerd). Het
permanente grasland bezit een uitzonderlijk microreliëf met zandige
oeverwallen en lemige depressies. De stroomdalgraslanden en ruigten
herbergen o.i.v. het kalkhoudende Maaswater en de rijke slibaanvoer een
specifieke vegetatie. De pracht van het vroegere landschap bleef verder
behouden in omhaagde boomgaarden, kleinschalige velden en uitzonderlijk
bloemenrijke weiden. Ook te Rotem (Meerheuvel en Visakker) en rond Boyen
(met o.a. Deurlingsweerd, Koeweide en Stokkemerweerd) is dat grotendeels
het geval. Hier en daar komen loofbosjes voor, op natte plekken bij
beken of plassen en rond kasteeldomein Ommerstein. De gebieden die
onttrokken werden aan het overstroombare deel van de Maasvallei, neigen
echter steeds meer naar een open landschap van aaneengesloten
akkergronden. Het straatgehucht Heppeneert heeft zijn landelijk karakter
goed bewaard. Dicht bij elkaar en beschut achter de dijk liggen enkele
grotere boerderijen met ertussen oude kleine langegeveltypes, meestal
omgebouwd tot woningen. Kerkwegels, oude paden en brugjes voeren naar de
hoeves in de omgeving. Het bedevaartsoord van Onze-Lieve-Vrouw van Rust
trekt veel bezoekers aan, die in het stemmige kerkje en het park
erachter verpozing zoeken. Het bijzondere Mariabeeld stond ooit nog in
de gelijknamige kapel te Elen, nabij het Kapelhof. Elk jaar vindt er de
wijding van de kruidwissen plaats, gebonden bundeltjes van in de
uiterwaarden geplokken planten. Noordelijk van Elen staat windmolen De
Hoop in het open landschap van Keizerskamp en Steenkamp. Verspreid over
het gebied liggen opmerkelijke hoeves.



B.landschapswaarden
-------------------


Wetenschappelijke waarde:
~~~~~~~~~~~~~~~~~~~~~~~~~

Rivierlandschappen hebben een dynamisch karakter. In geomorfologisch,
bodemkundig en hydrografisch opzicht is de alluviale vlakte van de Maas
een zeldzaam gegeven in Vlaanderen omdat een aantal natuurlijke
processen (overstroming, erosie, geulvorming, sedimentatie...enz.) er
steeds vrij ongestoord konden verlopen. De duidelijk begrensde
landschapeenheid is vooral belangrijk voor de kennis van de Maasevolutie
tijdens het kwartair. Verplaatsingen van de Maas zijn in het landschap
herkenbaar onder de vorm van geulen en verlaten maasmeanders. De
Maasbedding zelf is omwille van de uiterst lage zomerdebieten in deze
sectie één van de weinige toegankelijke en zichtbare nog natuurlijke
beddingen van grote rivieren. De stroomdalgraslanden en ruigten
herbergen o.i.v. het kalkhoudende Maaswater een specifieke vegetatie.
Het permanente grasland bezit nog een uitzonderlijk microreliëf met
zandige oeverwallen en lemige depressies.

Historische waarde:
~~~~~~~~~~~~~~~~~~~


De historische verplaatsingen van de Maas zijn in het landschap
herkenbaar, evenals het daarmee samenhangende dijken- en
nederzettingspatroon. De Maaskade te Maaseik, de ligging van Oud-Dilsen
en Stokkem, de gehuchten Boyen en Heppeneert, en verspreid voorkomende
belangrijke hoeves zijn nauw met de aanwezigheid en de evolutie van de
Maas verbonden. Bovendien zijn ook het kasteeldomein Ommerstein,
windmolen De Hoop, het kasteeltje Karolinaberg en verschillende kapellen
een verrijking voor het landschap. De perceleringsstructuur en ook het
bodemgebruik bleven in grote vlakken van het gebied historisch stabiel
en zijn herkenbaar in de graslanden en kleinschalige velden, met een
rijke verscheidenheid aan cultuurhistorische landschapselementen
(boomgaarden, hakhoutbosjes, hagen en heggen, houtkanten, knotbomen,
struwelen enz.). Oude kuilen getuigen van de kleinschalige, plaatselijke
leem- of grindwinning. In het gebied liggen tenslotte archeologisch
belangrijke sites.

Esthetische waarde:
~~~~~~~~~~~~~~~~~~~

Het grillige stroompatroon van de Maas met zijn
grindbanken, sterk wisselend debiet, uiterwaarden, historisch dijken- en
nederzettingspatroon, verlaten meanders en stroomgeulen, klei- en
grindkuilen enerzijds en de kleine gehuchten Boyen en Heppeneert en het
rijkelijk voorkomende, verspreide bouwkundig erfgoed anderzijds, bieden
een hoge belevingswaarde. De pracht van het vroeger landschap bleef
behouden in uitzonderlijk bloemenrijke graslanden en met een variatie
aan houtige landschapselementen omzoomde boomgaarden, weiden en velden.
Hier en daar komen loofbosjes voor. De oude dijken worden vaak
gekenmerkt door een kleurrijk tapijt van kruidachtige begroeiing,
gevarieerde struwelen of knotbomen. Windmolen De Hoop domineert het open
landschap van Keizerskamp en Steenkamp, kasteeldomein Ommerstein ten
zuiden van Rotem.


Sociaal-culturele waarde:
~~~~~~~~~~~~~~~~~~~~~~~~~


Het gebied leent zich uitermate goed voor
wandel- en fietstoerisme. Bij voldoende hoge waterstand is de Maas
bevaarbaar met kajak en andere kleine vaartuigen. Door het groeiend
fiets- en wandeltoerisme maakt in Rotem een voetveer weer opgang. De
reiziger wordt onthaald in bezoekerscentrum De Wissen. Het kerkje van
Heppeneert staat bekend als bedevaartsoord van Onze-Lieve-Vrouw van
Rust, dat erg veel bezoekers aantrekt. Aan de gelijknamige kapel te Elen
worden elk jaar de kruidwissen gewijd.

Ruimtelijk-structurerende waarde:
~~~~~~~~~~~~~~~~~~~~~~~~~~~~~~~~~

De Maas was determinerend voor de opbouw en organisatie van het
volledige gebied. De Zanderbeek doorkruist het landschap in oostelijke
richting en is één van de weinige beken die nog een open verbinding
hebben tussen Maaslandse Kempen en alluviale vlakte.



A. LANDSCHAPSELEMENTEN EN OPBOUWENDE ONDERDELEN
-----------------------------------------------



GEOMORFOLOGIE/HYDROGRAFIE
~~~~~~~~~~~~~~~~~~~~~~~~~

**Microreliëf:**

 * microreliëf
 * talud


o.a. oeverwallen, depressies

**Macroreliëf:**

 * macroreliëf
 * steilrand
 * markante terreinovergang

**Hydrografische Elementen:**

 * waterloop
 * rivier
 * beek
 * vallei
 * meander
 * oude rivierarm


o.a. Maas, Genootsbeek, Vrietselbeek, Zanderbeek of Diepbeek,
Kogbeek, De Sloot

**Moerassige gronden:**


natte depressies

**Geologie:**

 * ontsluitingen


kleinschalige grind- en leemputten, grindbanken

ELEMENTEN VAN BOUWKUNDIG ERFGOED, NEDERZETTINGEN EN ARCHEOLOGIE
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

**Koeren en hovingen:**

 * tuin
 * park


o.a. Sint-Gertrudiskerk, kasteeldomein Ommerstein, kasteel
Karolinaberg

**Nederzettingspatronen:**

 * nederzettingspatroon
 * gehucht

o.a. Boyen, Heppeneert, Oud-Dilsen

**Kastelen, landgoederen en aanhorigheden:**

 * kasteel
 * landgoed
 * kasteelgracht


kasteel Ommerstein, kasteel Karolinaberg

**Bouwkundig erfgoed:**

 * (heren)woning
 * huis
 * villa
 * herberg


o.a. kasteel Karolinaberg, Oud-Dilsen, Damiaan, Labaer, De Hoogte,
Boyen en Heppeneert

**Landbouwkundig erfgoed:**

 * hoeve
 * schuur
 * stal
 * wagenhuis


o.a. kasteelhoeve Ommerstein, Kraaienbos, Damiaan, Kapelhof,
Zanderhof, Boyen en Heppeneert

**Molens:**

 * windmolen


De Hoop

**Kerkelijk erfgoed:**

 * kerk
 * kapel
 * klooster
 * pastorie


o.a. Sint-Gertrudiskerk, Sint-Maartenstoren, kapel Onze-Lieve-Vrouw
van Rust

**Klein historisch erfgoed:**

 * kruis
 * gedenkteken
 * grenspaal


o.a. merktekens waterhoogte

 **Archeologische elementen:**
prehistorische, Romeinse en middeleeuwse archeologica

ELEMENTEN VAN TRANSPORT EN INFRASTRUCTUUR
~~~~~~~~~~~~~~~~~~~~~~~~~~~~~~~~~~~~~~~~~

**Wegenis:**

 * weg
 * pad
 * kerkwegel


**Waterbouwkundige infrastructuur:**

 * dijk
 * brug
 * lijnpad


o.a. Pastoorsdijk, winterdijken, zomerdijken, Sint-Geertruibrug,
Duivelsbrugje

 **Andere:**
Maaskade, voetveer

ELEMENTEN EN PATRONEN VAN LANDGEBRUIK
~~~~~~~~~~~~~~~~~~~~~~~~~~~~~~~~~~~~~

**Puntvormige elementen:**

 * bomengroep
 * solitaire boom


**Kunstmatige waters:**

 * poel
 * weel


**Topografie:**

 * onregelmatig
 * historisch stabiel


**Historisch stabiel landgebruik:**

 * permanent grasland


weerden

**Typische landbouwteelten:**

 * hoogstam


**Bos:**

 * loof
 * hakhout
 * hooghout
 * struweel


**Bijzondere waterhuishouding:**

 * uiterwaarden
 * buitendijks



OPMERKINGEN EN KNELPUNTEN
~~~~~~~~~~~~~~~~~~~~~~~~~

Schaalvergroting in de landbouw, lozingen van afvalwater in de Maas en
zwerfvuil na overstromingen doen afbreuk aan het landschap. De
grindwinningen beïnvloeden het waterpeil, veroorzaken visuele en
geluidshinder en hebben het verdwijnen van de verlaten geulen en het
microreliëf voor gevolg. Bebouwing in de alluviale vlakte dient geweerd
te worden wegens het overstromingsgevaar en aantasting van de
landschapswaarden. De recente bebouwing levert geen bijdrage tot de
landschapswaarden.
