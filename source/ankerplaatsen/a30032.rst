Munkebossen
===========

:Ankerplaats ID: A30032




Omschrijving
------------

Deze ankerplaats ligt ten zuiden van Ruddervoorde (gem. Oostkamp) en
ten noorden van Zwevezele (gem. Wingene). In het noorden grenst ze aan
enkele bedrijven rond St-hubertus (Ruddervoorde); in het oosten vormen
de wegen nabij of langs de bosrand de grens. De zuidelijke grens is een
weg die van gehucht Ondank ten zuiden van Lakebos in de richting van
Bras loopt. De westelijke grens valt samen met wegen en dreven rond de
bospercleen met een uitloper ter hoogte van Groenstraat. Dit landschap
is een oud veldgebied dat nu deels bebost is, waar enkele kastelen
aanwezig zijn en dat een typisch drevenpatroon heeft. Het ligt op een
interfluviale kam tussen beken die naar de Proversbeek afwateren (in
oosten) en beken die naar de Velddambeek afwateren (in het westen).
Volgens de geologische kaart ligt hier zand van de formatie van Tielt
aan de oppervlakte waarboven slechts een dunne kwartaire zandlaag ligt
(minder dan 5m dik). De opbouw van de ondergrond geeft de verklaring
voor het veldgebied. Toen men dit veldgebied ontgon, werden dreven
aangeplant langs de kaarsrechte verkavelingswegen in het gebied en werd
het gehele gebied bebost zoals te zien is op de kabinetskaart van de
Ferraris. Aan de randen van het gebied waren nog enkele heidegebiedjes.
De ontginning gebeurde volgens een regelmatig patroon: volgens een
noord-zuid richting en een oost-west richting met een regelmatige
perceelsgrootte (langwerpige vorm). In het westen van deze ankerplaats
lopen de dreven eerder NW-SE gericht en daar loodrecht op. De loop van
de N50 Oostkamp-Zwevezele-Koolskamp wijkt af van de andere rechtlijnige
dreven met een vaste richting, maar is reeds vermeld op de kabinetskaart
van de Ferraris. Momenteel is de perceelsstructuur nog intact en goed
herkenbaar door de dreven. Zij accentueren deze structuur. Sommige wegen
zijn nog niet verhard wat een meerwaarde betekent voor het gebied en
bijdraagt tot het landelijk karakter van dit gebied. Het bosaandeel is
sinds de 18e eeuw afgenomen ten voordele van landbouwland. Het bos
bestaat uit gemengde en niet-gemengde percelen. In enkele bospercelen
zijn de vroegere ontwateringsgrachtjes nog duidelijk zichtbaar en dienen
gevrijwaard. De schaarse bebouwing bestaat uit kleine woningen (soms
zgn. boskanterswoningen) en enkele landbouwbedrijven zonder veel belang.
Ze liggen sterk verspreid aan de rand van het bos (eerder in het
westelijk deel) langs wegen. Net ten zuiden van de site van het kasteel
van Papenburg ligt een nieuwe villa die door de afwezigheid van
omringende bospercelen en door de grootte en het uitzicht, een storend
element vormt en bovendien een blikvanger is. Het is wenselijk deze
storende bebouwing te bufferen met een groenscherm of minder te laten
opvallen door andere maatregelen. De twee kastelen en de villa Zorgvliet
vormen belangrijke elementen van dit landschap. Van het slot uit de 13e
eeuw op de site van de Munken zijn de kelders bewaard gebleven. De
toegangsdreef tot kasteel Munken ligt in het verlengde van die tot het
kasteel Rapenburg. De toegangsdreef is breder dan andere dreven en wordt
geaccentueerd door lage struiken. Men ziet vanuit het ene kasteel het
andere. Rond kasteel Papenburg ligt nog een gracht. Vlakbij ligt een
ijskelder en staat een kapelletje. In het Lakebos rest nog een deel van
het kasteel samen met de gracht (waterpartij). De hoeve bij kasteel
Munken is een oude site met walgracht en heeft belangrijke
archeologische waarde. De afwisseling van boscomplexen met landbouwland
én de lage bebouwingsdichtheid geeft aan het gebied een half gesloten
karakter met een afwisseling van landbouwpercelen en bospercelen. De
weilanden zijn soms afgebakend door knotbomenrijen en hebben hier en
daar een veedrinkput. Om de eigenheid van dit gebied te bewaren dient de
afwisseling tussen bospercelen en landbouwpercelen behouden te blijven,
alsook het drevenpatroon wat wijst op de systematische ontginning van
dit veltgebied. De dreven die buiten de ankerplaats verder lopen, dienen
uiteraard behouden te blijven. De oprukkende lintbebouwing vanuit
aangrenzende bewoningskernen dreigt dit gebied aan te tasten. Daarnaast
dient ook (verspreide of geconcentreerde) nieuwbouw in dit weinig
bebouwd gebied vermeden te worden. In het noorden grenst de ankerplaats
aan enkele industriegebouwen die weinig visuele hinder vormen door de
aanwezigheid van dreven en boscomplexen errond. Deze gebouwen doen dan
ook weinig af aan de belevingswaarde, maar verdere uitbreiding van deze
industrie is uit den boze. In het zuiden ligt aansluitend op het gebied
nog een bebost gedeelte waar echter reeds veel bewoning in voorkomt. Om
de aansluiting met de ankerplaats niet te verliezen, pleiten wij ervoor
dit stukje bos te behouden.



B.landschapswaarden
-------------------


Wetenschappelijke waarde:
~~~~~~~~~~~~~~~~~~~~~~~~~

De ankerplaats ligt op een klein interfluvium met een zandige
ondergrond. Het is een oud veldgebied met relictvegetatie.

Historische waarde:
~~~~~~~~~~~~~~~~~~~


De huidige dambordvormige percelering stemt overeen met die op de
Ferrariskaart; ze is duidelijk herkenbaar en geaccentueerd door dreven.
Het is een oud veldgebied dat nu grotendeels bebost is. Vlakbij kasteel
Munken ligt een hoeve die een gewezen site met walgracht was.

Esthetische waarde:
~~~~~~~~~~~~~~~~~~~

Beide kastelen zijn in goeie staat en vormen
belangrijke elementen in deze bossen. Het zicht langs de
verbindingsdreef tussen beide kastelen biedt een meerwaarde. Het
geometrisch ontginningspatroon wordt visueel benadrukt door de dreven
die het omringende landbouwland visueel ruimtelijk begrenzen.


Ruimtelijk-structurerende waarde:
~~~~~~~~~~~~~~~~~~~~~~~~~~~~~~~~~

De oude weg Brugge-Kortrijk doorsnijdt het geometrisch drevenpatroon
en zijn bochtig verloop wordt door de dreef benadrukt. Het geometrisch
drevenpatroon heeft een visueel-ruimtelijke begrenzende invloed.



A. LANDSCHAPSELEMENTEN EN OPBOUWENDE ONDERDELEN
-----------------------------------------------



GEOMORFOLOGIE/HYDROGRAFIE
~~~~~~~~~~~~~~~~~~~~~~~~~

**Macroreliëf:**

interfluvium tussen bekken Proversbeek en Velddambeek

**Hydrografische Elementen:**

 * beek


Leugaartsbeek

ELEMENTEN VAN BOUWKUNDIG ERFGOED, NEDERZETTINGEN EN ARCHEOLOGIE
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

**Koeren en hovingen:**

 * park


bij drie kast.; Engelse landschapsstijl

**Kastelen, landgoederen en aanhorigheden:**

 * kasteel
 * ijskelder
 * kasteelgracht


Rapenburg met ijskelder; beiden gracht

**Bouwkundig erfgoed:**

 * villa


Villa Zorgvliet; kleine boskanterswoningen

**Landbouwkundig erfgoed:**

 * hoeve


bij kast. Rapenburg

**Kerkelijk erfgoed:**

 * kapel


vlakbij kast. Rapenburg

ELEMENTEN VAN TRANSPORT EN INFRASTRUCTUUR
~~~~~~~~~~~~~~~~~~~~~~~~~~~~~~~~~~~~~~~~~

**Waterbouwkundige infrastructuur:**

 * grachtenstelsel


in bossen nog resten van grachten en singels

ELEMENTEN EN PATRONEN VAN LANDGEBRUIK
~~~~~~~~~~~~~~~~~~~~~~~~~~~~~~~~~~~~~

**Lijnvormige elementen:**

 * dreef
 * knotbomenrij

knotbomen bij weilanden

**Kunstmatige waters:**

 * poel


veedrinkput

**Topografie:**

 * blokvormig


geaccentueerd door dreven; langwerpige geometrische vorm

**Bos:**

 * naald
 * loof



OPMERKINGEN EN KNELPUNTEN
~~~~~~~~~~~~~~~~~~~~~~~~~

De oprukkende lintbebouwing vanuit aangrenzende bewoningskernen dreigt
dit gebied aan te tasten. Daarnaast dient ook (verspreide of
geconcentreerde) nieuwbouw in dit weinig bebouwd gebied vermeden te
worden. In het noorden grenst de ankerplaats aan enkele
industriegebouwen die weinig visuele hinder vormen door de aanwezigheid
van dreven en boscomplexen errond. Deze gebouwen doen dan ook weinig af
aan de belevingswaarde, maar verdere uitbreiding van deze industrie is
niet gewenst. In het zuiden ligt aansluitend op het gebied nog een
bebost gedeelte waar echter reeds veel bewoning in voorkomt. Om de
aansluiting met de ankerplaats niet te verliezen, pleiten wij ervoor dit
stukje bos te behouden.
