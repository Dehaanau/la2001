Kasteel van Vorselaar
=====================

:Ankerplaats ID: A10046



Omschrijving
------------

Het 'Kasteel van Vorselaar' is gelegen in de vallei van de Bosbeek in
het 'Land van Herentals-Kasterlee' in de Centrale Kempen. De begrenzing
van deze ankerplaats wordt gevormd door de bewoningskern van Vorselaar
in het zuiden en westen, de Vispluk in het noorden en de Proosthoevebaan
in het oosten. Reeds op de historische kaart van Ferraris uit 1777
herkennen we de ankerplaats als een sterk bebost en gesloten landschap
dat wordt gedomineerd door het Kasteel de Borrekens met domein. Eerder
sporadisch en dan nog voornamelijk langs de rand herkennen we de open
structuren van akker- en weilanden en enkele kleine delen heide. Zeer
treffend is de dreven- en padenstructuur, die tot op vandaag nog zeer
opvallend in het landschap te herkennen is. We merken op dat in de 18de
eeuw de Bosbeek dwars door het kasteelbos liep, waar we vandaag zien dat
de loop is afgeleid langs de oostelijke buitenrand van het park. Zowel
het kasteel, de kerk als de omliggende hoeven zijn op de kaart terug te
vinden. Bijna een eeuw later (Vandermaelen, 1854) is er maar weinig
veranderd. De loop van de Bosbeek is ondertussen wel afgeleid langs het
kasteelbos. En eigenlijk herkennen we vandaag het landschap voor het
grootste deel zoals het wordt voorgesteld op de historische kaarten.
Centraal domineert het kasteel met bebost park, in de rand hebben we
weilanden met kleine landschapselementen en een gaaf bewaard
drevenpatroon bepaald het patroon van het geheel. De 'Kasteeldreef' die
het kasteel met de kerk in het centrum van Vorselaar verbindt,
weerspiegelt hierbij de historische relatie van de kerkelijke en
wereldlijke macht. Volgens literaire bronnen zou reeds in de Romeinse
periode op de plaats van het kasteel van Vorselaar een villa hebben
gestaan. De plattegrond van het huidige kasteel gaat terug op een
waterburcht uit de 13de eeuw, doch de huidige gebouwen werden, na
verval, opgericht in de17de en 18de eeuw. Het is een rechthoekig
omgracht perceel met een eerste toegangspoort aan de dreef in het oosten
en een tweede met brug over de binnengracht. Het kasteel wordt
voorafgegaan door twee ronde hoektorens die vroeger deel uitmaakten van
de slotmuur. Het binnenhof wordt ingenomen door een Franse tuin die werd
aangelegd in 1911. Het grotendeels omhaagde voorhof tussen de eerste en
de tweede poort omvat een boomgaard en moestuin met een opmerkelijke
fruitmuur, gericht naar het zuiden en een serre, gericht naar het
noorden. De bijgebouwen, stallingen en woningen, nu overwegend in
gebruik als bergruimte, gaan terug tot de 18de eeuw. De structuur van
het kasteelpark, zoals weergegeven bij Ferraris is nog grotendeels gaaf.
Langsheen de Kasteeldreef bevindt zich nog een devotiekapel, toegewijd
aan O.-L.-Vrouw van Lourdes, die waarschijnlijk werd opgericht in 1858.
De voormalige kasteelhoeve, gelegen langsheen de 'Hoevedreef' en nu
leegstaand en vervallen, klimt op tot 1686. Een gedeelte werd in 1920
bij een brand vernietigd, maar bij de wederopbouw werd het woonhuis in
de oorspronkelijke vorm hersteld en uitgebreid tot een neotraditioneel
complex. Aan de overzijde van de straat staan een paardenstal en schuur
uit het einde van de 19de eeuw. Het oudste gedeelte van de parochiekerk
St.-Pieter, de toren, gaat terug tot de 13de-14de eeuw, de rest van de
kerk dateert uit de 17de eeuw. Het betreft een georiënteerde hallenkerk
met ingebouwde westelijke toren in Kempische baksteengotiek. Daar
Vorselaar reeds als parochie wordt vermeld in 1123, moet er toen reeds
een kerk geweest zijn; hiervan zijn echter geen zichtbare sporen in de
huidige kerk terug te vinden. De aanpalende pastorie met omringende en
deels ommuurde tuin, werd opgetrokken in 1785. De bossen, die dominant
zijn in de landschapsopbouw van de ankerplaats, zijn goed ontwikkelt. De
oorspronkelijke loop van de Bosbeek en de vallei doorheen het
kasteelpark is nog herkenbaar in het vegetatiebeeld. De combinatie van
waterpartijen en zeer oude bomen in het park vormt zowel voor vogels als
vleermuizen een ideaal broed- en foerageergebied en het kasteelpark en
de dreven vertegenwoordigen samen een aanzienlijke dendrologische
waarde. Als onderdeel van het beekdal van de Bosbeek, met een
uitgesproken noord-zuid oriëntatie, vormt deze ankerplaats een
verbindingselement voor fauna en flora tussen de open ruimten in het
noorden en het zuiden van de gemeente Vorselaar. In het oosten sluit het
geheel nog eens aan op andere beboste complexen en vormt zo een
onderdeel van een groter landschap met aanzienlijke natuurwaarden.
Vooral het mooi bewaarde historische karakter van deze ankerplaats is
treffend en weerspiegelt nog heel sterk een stukje uit het verleden.
Gelegen in een eeuwenoude omgeving van de schilderachtige Kasteeldreef,
uitgestrekte bossen en enkele boerderijen, geeft het Kasteel van
Vorselaar een grootse en weelderige indruk. Doordat het kasteelpark
doordringt tot in de dorpskern, vormt deze ankerplaats een belangrijk
groenelement in de 'stedelijke' sfeer en als het ware een poort van
stedelijk naar landelijk gebied. Een toenemende bebouwingsdruk langsheen
de zuid- en westrand brengt de waarden van het gebied echter in gevaar
en dient daarom een halt worden toegeroepen.



Landschapswaarden
-----------------


Wetenschappelijke waarde
~~~~~~~~~~~~~~~~~~~~~~~~


Deze ankerplaats wordt voor een belangrijk gedeelte gekenmerkt door
goed ontwikkelde bossen. De oorspronkelijke loop van de Bosbeek (die
verlegd is rondom het kasteelpark) en de vallei is nog herkenbaar in het
vegetatiebeeld. De combinatie van waterpartijen en zeer oude bomen in
het kasteelpark vormt zowel voor vogels als vleermuizen een ideaal
broed- en foerageergebied en het kasteelpark en de dreven
vertegenwoordigen samen een aanzienlijke dendrologische waarde. Als
onderdeel van het beekdal van de Bosbeek, met een uitgesproken
noord-zuid oriëntatie, vormt deze ankerplaats een verbindingselement
voor fauna en flora tussen de open ruimten in het noorden en het zuiden
van de gemeente Vorselaar.

Historische waarde
~~~~~~~~~~~~~~~~~~


Volgens literaire bronnen zou reeds in de Romeinse periode op de
plaats van het kasteel van Vorselaar een villa hebben gestaan. De
plattegrond van het kasteel gaat terug op een waterburcht uit de 13de
eeuw, doch de huidige gebouwen werden opgericht in de17de en 18de eeuw.
De structuur van het kasteelpark, zoals weergegeven bij Ferraris is nog
grotendeels gaaf. Opvallende ook is de dreef van het kasteel naar het
dorpscentrum van Vorselaar, die werd aangelegd in de 17de eeuw en nog
steeds de historische link tussen de kerkelijke en de wereldlijke macht
weerspiegelt. De voormalige kasteelhoeve klimt op tot 1686, een gedeelte
werd wel in 1920 bij een brand vernietigd. De kleinschaligheid van het
landschap in de noordelijke rand van de ankerplaats refereert naar de
ontstaansgeschiedenis van het gebied als oude ontginning en
vertegenwoordigt daarmee op zich een cultuurhistorische waarde. Het
oudste gedeelte van de parochiekerk St.-Pieter, de toren, gaat terug tot
de 13de-14de eeuw, de rest van de kerk dateert uit de 17de eeuw. De
pastorie met omringende, deels ommuurde tuin werd opgetrokken in 1785.

Esthetische waarde
~~~~~~~~~~~~~~~~~~

Gelegen in een eeuwenoude omgeving van de
schilderachtige Kasteeldreef, uitgestrekte bossen en enkele boerderijen,
geeft het Kasteel van Vorselaar een grootse en weelderige indruk. De
verbinding tussen het kasteel en de mooi bewaarde kerk en pastorie, door
middel van een eeuwenoude dreef, weerspiegelt nog heel sterk een stukje
uit het verleden. Het geheel van historische waardevolle gebouwen binnen
een gaaf bewaard landschap in de vallei van de Bosbeek vertegenwoordigt
dan ook een aanzienlijke esthetische waarde.


Sociaal-culturele waarde
~~~~~~~~~~~~~~~~~~~~~~~~



Aan het kasteel van Vorselaar zijn de
namen van talrijke illustere families verbonden.

Ruimtelijk-structurerende waarde
~~~~~~~~~~~~~~~~~~~~~~~~~~~~~~~~

Gedomineerd door bos en dreven, geeft het landschap een sterk
gesloten indruk, met als zwaartepunt het centraal gelegen kasteel. De
Bosbeek, die zich van door de ankerplaats slingert, heeft het uitzicht
van en diepe gracht met oevers doordat de omgevende gronden een stuk
hoger liggen. De 'Kasteeldreef', die de verbinding vormt tussen de
St.-Pieterskerk en het kasteel, is een duidelijke verwijzing naar de
vroegere samenhang tussen wereldlijke en kerkelijke macht. Deze dreef
vormt net als de 'Hoevedreef' één van de assen van het kasteelpark.
Doordat het kasteelpark doordringt tot in de dorpskern, vormt het een
belangrijk groenelement in de 'stedelijke' sfeer en als het ware een
poort van stedelijk naar landelijk gebied.



Landschapselementen en opbouwende onderdelen
--------------------------------------------



Geomorfologie/hydrografie
~~~~~~~~~~~~~~~~~~~~~~~~~


**Microreliëf:**

 * microreliëf


**Hydrografische Elementen:**

 * beek
 * vallei


Bosbeek

Elementen van bouwkundig erfgoed, nederzettingen en archeologie
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

**Koeren en hovingen:**

 * tuin
 * park


pastorietuin, kasteelpark, moestuin, Franse tuin

**Kastelen, landgoederen en aanhorigheden:**

 * kasteel
 * toren
 * boswachterswoning
 * muur
 * kasteelgracht


Kasteel de Borrekens + toegangspoort en brug

**Bouwkundig erfgoed:**

 * (heren)woning


dienstwoningen

**Landbouwkundig erfgoed:**

 * hoeve
 * schuur
 * stal


**Kerkelijk erfgoed:**

 * kerk
 * kapel
 * pastorie


Parochiekerk St.- Pieter

Elementen van transport en infrastructuur
~~~~~~~~~~~~~~~~~~~~~~~~~~~~~~~~~~~~~~~~~

**Wegenis:**

 * weg


oud wegenpatroon

Elementen en patronen van landgebruik
~~~~~~~~~~~~~~~~~~~~~~~~~~~~~~~~~~~~~

**Puntvormige elementen:**

 * bomengroep
 * solitaire boom


**Lijnvormige elementen:**

 * dreef
 * bomenrij
 * houtkant
 * perceelsrandbegroeiing

**Kunstmatige waters:**

 * vijver


**Topografie:**

 * historisch stabiel


**Bos:**

 * naald
 * loof
 * hooghout



Opmerkingen en knelpunten
~~~~~~~~~~~~~~~~~~~~~~~~~


Een toenemende bebouwingsdruk langs de zuidelijke en westelijke rand van
het gebied, brengt het landelijke karakter en de esthetische waarde van
de ankerplaats in gevaar. De verspreide bebouwing moet omwille van
dezelfde reden landschappelijk ingepast blijven.
