Bos van Houthulst
=================

:Ankerplaats ID: A30029




A.TEKSTUELE Omschrijving
------------

Deze ankerplaats ligt ten zuiden van de kern van Houthulst. De grenzen
vallen samen met de wegen die het bos van Houthulst en enkele
aansluitende landbouwpercelen omgeven. Deze ankerplaats ligt op een
uitloper van de rug van Westrozebeke die zich van Westrozebeke over
Staden tot Diksmuide uitstrekt. Houthulst bevindt zich dus op een
interfluviale kam tussen het bekken van de Blankaart en het bekken van
de Ieperlee en het Engelendelft. De rug waarop deze ankerplaats ligt,
heeft in de ondergrond fijn zand met kleilagen van de formatie van
Ieper. De kwartaire laag bestaat uit lemig zand tot zandleem en is niet
dik. Op de moeilijk doordringbare fijne zand- en kleilaag vormt zich een
stuwwatertafel waardoor de gronden zeer vochtig en nat zijn. Tijdens de
middeleeuwen waren hier gegraven vijvers aanwezig die nu verland zijn
tot vennen. De huidige vijvertjes en waterpartijtjes in het bos zijn
waarschijnlijk bomkraters uit WOI. Aan de noordelijke rand van het bos
loopt de Zanddambeek die via de Steenbeek de vijver van de Blankaart
voedt. In het zuiden loopt de Korverbeek naar het Engelendelft (en
Ieperlee). Het eigenlijke bos van het militair domein is omgeven door
een kleine gracht. Het huidige bos bestaat uit loofbomen in het militair
domein (hoog-, middel- en laaghout), én uit loof- en naaldbomen rond het
Vrijbos. Tijdens WOI vormde dit bos een belangrijk strategisch punt voor
de Duitsers door de hoge ligging en als munitiedepot. Na WOI schoot er
zo goed als niets meer over van het bos, maar werd toch opnieuw
aangeplant. Eertijds strekte het OudHulstbos zich uit tussen Diksmuide,
Ieper, Roeselare en Torhout. De graven van Vlaanderen beheerden het deel
ten noorden van de Korverbeek en de Franse abdij van Corbie het deel ten
zuiden ervan. Verspreid komt nog heidevegetatie voor die een relict
vormt van de vegetatie in een veldgebied. In het huidige Vrijbos is de
rechtlijnige, geometrische aanleg nog goed herkenbaar met nog enkele
dreven. Ook elders in de ankerplaatsen komen dreefrestanten voor die
herinneren aan de Oostenrijkse periode. Volgens de kabinetskaart van de
Ferraris waren er in het bos zelf slechts enkele grote dreven aanwezig
grotendeels overeenkomend met de huidige wegen langs de bosrand. In de
omringende landbouwpercelen is de geometrische perceelsvorm bewaard
gebleven. Wellicht gaat dit terug op de verkoop van bospercelen in het
begin van de 19e eeuw onder Hollands bestuur. De spoorweg en de wegen in
het militair domein dateren van na WOI. Buiten het kasteel De Groote is
er nauwelijks bebouwing aanwezig. Het kasteel zelf heeft een
toegangsdreef en de dreven in het bos zelf vertrekken vanuit de site.
Het gebouw is niet zo waardevol, maar dient evenwel behouden te blijven.
In de zuidwestelijke hoek staat de herberg Munneke waar vroeger de
verkoop van het hout geregeld werd. In het westen van de ankerplaats is
een Belgisch militair kerkhof in de vorm van een ster aanwezig met
enkele bomen. Van de omringende wegen heeft men nog een vrij ongestoord
zicht op de bosrand. Enkel bebouwing langs de wegen en enkele recente
gebouwen bij landbouwbedrijven doen afbreuk aan het zicht. Het bos zelf
is niet toegankelijk voor publiek wegens militair domein. Dit bos op een
interfluviale kam is een baken in de omgeving en accentueert de hoge
ligging. Ook het historisch permanent karakter van de bebossing maken
dat dit bos zeer waardevol is. De oostelijke grens van de ankerplaats
komt ongeveer overeen met het boscomplex zoals op de Ferrariskaarten
aangegeven. 



Landschapswaarden
-----------------


Wetenschappelijke waarde
~~~~~~~~~~~~~~~~~~~~~~~~

De ankerplaats ligt op een uitloper van de rug van Westrozebeke en
vormt het brongebied voor de Zanddambeek.

Historische waarde:
~~~~~~~~~~~~~~~~~~~


De Noord-franse abdij van Corbie bezat het Vrijbos (deel van een
groot natuurbos), een woud dat met een geschatte oppervlakte van meer
dan 2000ha belangrijke delen van het grondgebied van de latere gemeenten
Houthulst, Langemark, Merkem, Poelkapelle en Staden omvatte. Van dit
Vrijbos - dat in de Middeleeuwen ook onder grafelijk toezicht werd
gesteld - bleef enkel het naburige Bos van Houthulst als oorspronkelijke
boskern bewaard. Tijdens WOI vormde dit gebied door zijn hoogteligging
een strategisch punt voor het Duitse leger. Later werd het een militair
domein met o.a. een kerkhof in stervorm.

Esthetische waarde:
~~~~~~~~~~~~~~~~~~~

De aanwezigheid van parallelle wegen (soms
dreefrestanten) is kenmerkend voor de ontsluiting van het gebied. Het
boscomplex benadrukt de hoge ligging van deze uitloper van de rug van
Westrozebeke.


Sociaal-culturele waarde:
~~~~~~~~~~~~~~~~~~~~~~~~


Het gebied is gedeeltelijk militair domein
dat niet toegankelijk is voor onbevoegden.

Ruimtelijk-structurerende waarde:
~~~~~~~~~~~~~~~~~~~~~~~~~~~~~~~~~

De grootte van het bos en de aanwezigheid van kleinere boscomplexen
in de nabijheid dragen bij aan de accentuering van de hoge ligging van
het gebied. De bossen vormen een blikvanger in het landschap door hun
grootte.



C.LANDSCHAPSELEMENTEN EN OPBOUWENDE ONDERDELEN
-----------------------------------------------



GEOMORFOLOGIE/HYDROGRAFIE
~~~~~~~~~~~~~~~~~~~~~~~~

**Macroreliëf:**

 * heuvel

heuvelrug

**Hydrografische Elementen:**

 * beek


Korverbeek en Zanddambeek

ELEMENTEN VAN BOUWKUNDIG ERFGOED, NEDERZETTINGEN EN ARCHEOLOGIE
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

**Kastelen, landgoederen en aanhorigheden:**

 * landgoed


kasteel De Groote

**Bouwkundig erfgoed:**

 * herberg


munneke herberg in zuidwesten

**Militair erfgoed:**


bomkraters WOI; militair kerkhof

ELEMENTEN VAN TRANSPORT EN INFRASTRUCTUUR
~~~~~~~~~~~~~~~~~~~~~~~~~~~~~~~~~~~~~~~~~

**Spoorweg:**

militaire spoorweg

ELEMENTEN EN PATRONEN VAN LANDGEBRUIK
~~~~~~~~~~~~~~~~~~~~~~~~~~~~~~~~~~~~~

**Lijnvormige elementen:**

 * dreef

dreven in Vrijbos, restanten ervan in het bos van Houthulst

**Kunstmatige waters:**

 * vijver


oude bomkraters

**Bos:**

 * naald
 * loof
 * hakhout
 * middelhout



OPMERKINGEN EN KNELPUNTEN
~~~~~~~~~~~~~~~~~~~~~~~~

In de omgeving van het bos (vooral ten oosten ervan) liggen nog heel wat
kleinere boscomplexen die eertijds ook tot het bos van Houthulst
behoorden maar nu door bebouwing, wegen en/of landbouwpercelen
gescheiden worden. De weinige dreven dienen behouden te blijven en
eventueel hersteld. In de omgeving rukt de lintbebouwing op en bedreigt
een aaneengesloten lintbebouwing te vormen rond het bos. Aan de
oostelijke rand staan enkele industriegebouwen die afbreuk doen aan de
esthetische waarde van het bos en de bosrand. De uitbreiding van
bebouwing in een herklenbaar landschapspatroon dient men te vermijden.
