Valleien van Grote en Kleine Gete tussen Grimde, Budingen en Dormaal
====================================================================

Anker ID: A20050
----------------



C.TEKSTUELE Omschrijving
------------------------

De beschouwde delen van de valleien van de Grote en de Kleine Gete
worden gesitueerd ten noorden van de steenweg Tienen-Sint-Truiden. Het
geheel vormt een uitzonderlijk gaaf beemdenlandschap. Het is een
gecompartimenteerd landschap bestaande uit drassige weiden met als
perceelsrandbegroeiing opgaande bomenrijen en populieraanplantingen. De
graas- en hooilanden hebben een zeldzaam wordende fauna en flora. Er
lopen opvallend weinig dwarswegen door de vallei. Op het einde van de
18de eeuw bestond het alluvium hoofdzakelijk uit beemden met
perceelsrandbegroeiing en enkele verspreide beboste percelen. Vanaf de
tweede helft van de 19de eeuw werden er meer beemden omgezet in
populierenaanplantingen en verdween een groot deel van de
perceelsrandbegroeiing. In de Getebeemden ten noordoosten van Tienen
ligt de bedding van de voormalige spoorlijn naar Diest met te
Drieslinter de aftakking naar Zoutleeuw en Sint-Truiden, deze werd in
1962 buiten dienst gesteld. De verbinding Diest-Tienen was een
belangrijke schakel in het pendelverkeer naar de Waalse mijn- en
industriële sites. Omstreeks 1995 werd gestart met de aanleg van
fietspaden op de oude spoorbeddingen, die daardoor als geïntegreerd deel
van het landschap bleven bestaan. De Grote Gete wordt in aanmerking
genomen vanaf de nabijheid van het industrieterrein van Tienen met het
gebied Utsenaken en in de nabijheid een oude watermolen, de Oude Gete en
de Rijt. Ten zuiden hiervan stroomt de Ramshovense beek en situeren we
een kasteel met naburige vijver ter hoogte van Hakendover.
Stroomafwaarts richting Oplinter ligt ter hoogte van Wommersom het
Wissebos met de Sitterbeek, de Koeienweide. In de omgeving van het
voormalige station van Oplinter, dat van de dorpskern verwijderd was,
ontwikkelde zich een gehucht. Het Wissebos ontstond nadat in het midden
van de 19de eeuw de beemden aldaar perceelsgewijs bebost werden. Langs
de Grote Gete tussen Ganzendries en Drieslinter ondergingen de beemden
met opgaanden bomenrijen sinds het einde van de 18de eeuw nauwelijks
wijzigingen, de bewoning rond enkele gehuchten was wel toegenomen.
Voorbij Ganzendrie liggen de gebieden Pijlijzer en Late Broeken met als
waterlopen de Genovevabeek, de Kleine Vliet, de Grote Vliet en de 's
Hertogengracht. Aan de noordzijde, nabij Neerlinter ligt het Klein Hof
ter Meren, aan de zuidelijke rand ligt het kasteel van Wommersom. De
U-vormige gracht en het haakse wegenpatroon stemmen nog over met de
situatie in het begin van de 19de eeuw. Het oorspronkelijke kasteel,
gelegen binnen de U-gracht, verdween gedeeltelijk rond 1897 en werd
vervangen door een nieuw gebouw naast de U-gracht. Tussen Drieslinter en
Budingen onderging het beemdenlandschap wel meer wijzigingen: de
opdeling van uitgestrekte beemden vanaf de 19de eeuw, de
perceelrandbegroeiing verdween echter in de tweede helft van de 20ste
eeuw op heel wat plaatsen, een aantal beemden werden in akkerlang
omgezet, tussen de 's Hertogengracht en de Grote Gete verschenen na 1948
aanplantingen met populieren. In dit gebied stromen de Waarbeek, de
Tombeek en de Boutgracht, op de Grote Gete kunnen we eenoude molen
situeren. Terhagenwinning en Rotemwinning wijzen op ontginningen en
inplanting van boerderijen. Ten zuiden van Budingen ligt het gehucht Bos
met een kapel. In Budingen staat de parochiekerk Sint-Cyriacus, een
classicistisch gebouw uit de 18de eeuw. De Kleine Gete stroomt langs
Dormaal evenals de Oude Gete (verschillend van de eerder vermelde) en de
Dormaalse beek. Ook hier treffen we een gaaf beemdenlandschap aan, dat
zich naar het oosten toe uitstrekt tot nabij Halle-Booienhoven, aan de
rand liggen enkele vijvers. Vanaf Dormaal loopt een rechte weg naar
Zoutleeuw. De Sint-Martinuskerk te Dormaal is een klein, homogeen gebouw
in classicistische stijl uit de 18de eeuw. In de nabijheid van Melkwezer
ligt het schilderachtige beschermde dorpsgezicht van Helen-Bos met de
Sint-Laurentiuskapel en de O.L.Vrouwkerk. Ten zuiden van Zoutleeuw
stroomt de Pottebeek, tegen de spoorwegbedding verwijzen sommige
perceelsvormen nog naar de 17de-eeuwse citadel. Ook op andere plaatsen
zijn nog resten van de vroegere omwalling terug te vinden. Zoutleeuw was
voor de graven van Brabant een strategisch gelegen stad op de grens met
het prinsbisdom Luik. Via zijn verdedigingsrol kreeg het een aantal
economische vrijheden die de expansie mogelijk maakte. In de twaalfde
eeuw werd de Kleine Gete bevaarbaar gemaakt en de weg Keulen-Brugge
aangelegd. De 15e eeuwse Engelse import van lakens en de bevaarbaarheid
van de Grote Gete tot Tienen zorgden samen met de 80-jarige oorlog voor
een economisch verval. Zoutleeuw verloor zijn strategisch belang toen de
Oostenrijkers in de 18de eeuw prinsbisdom Luik inlijfden. De kern van
Zoutleeuw is als stadsgezicht beschermd, men vindt er mooie voorbeelden
van gotische en renaissance architectuur. De stad die van een rijk
verleden getuigt via monumenten zoals haar gotische Sint-Leonarduskerk,
de 14de-eeuwse lakenhallen, het 16de-eeuwse stadhuis, het huis "De Rode
Leeuw" en het "Spiegelhuis", heeft een regionaal belang. Ten oosten van
Zoutleeuw situeren zich Solveld, Schevelsteen en Leeuwerveld. Het
afgebakende gebied grenst aan het Vinne, dat afzonderlijk behandeld
wordt. De Vloedgracht vervoegt de Kleine Gete, die op haar beurt
samenvloeit met de Grote Gete ter hoogte van Budingen.



B.landschapswaarden
-------------------

Historische waarde:
~~~~~~~~~~~~~~~~~~~

Het gaat om gave beemdenlandschappen, doorgaans met veldindelingen en
patronen van heggen en houtkanten die tijdens de laatste eeuwen weinig
zijn veranderd. Massale aanplantingen van populieren zijn slechts
uitzonderlijk gebeurd. Het gebied omvat diverse schilderachtige
dorpskernen en een historische en kunsthistorisch belangrijk stadje,
Zoutleeuw. In de omgeving van de stad zijn nog sporen van de oude
omwalling en citadel zichtbaar.

Esthetische waarde:
~~~~~~~~~~~~~~~~~~~

De kleinschaligheid en gaafheid van het
beemdenlandschap en de architecturale kwaliteit van het Zoutleeuws
gebouwenpatrimonium maken dat het gebied uitzonderlijk mooi is.
Zoutleeuw: een stad die van een rijk verleden getuigt via haar gotische
Sint-Leonarduskerk, de lakenhalen, stadhuis, het huis "De Rode Leeuw" en
het "Spiegelhuis".



A. LANDSCHAPSELEMENTEN EN OPBOUWENDE ONDERDELEN
-----------------------------------------------

GEOMORFOLOGIE/HYDROGRAFIE
~~~~~~~~~~~~~~~~~~~~~~~~~

**Microreliëf:**

 * microreliëf


**Macroreliëf:**

 * macroreliëf

**Hydrografische Elementen:**

 * waterloop
 * rivier
 * beek
 * vallei


**Moerassige gronden:**

 * moeras



ELEMENTEN VAN BOUWKUNDIG ERFGOED, NEDERZETTINGEN EN ARCHEOLOGIE
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

**Koeren en hovingen:**

 * park


**Nederzettingspatronen:**

 * nederzettingspatroon
 * plein
 * gehucht

**Kastelen, landgoederen en aanhorigheden:**

 * kasteel
 * kasteelgracht


**Landbouwkundig erfgoed:**

 * hoeve
 * schuur
 * stal


**Molens:**

 * watermolen


**Kerkelijk erfgoed:**

 * kerk
 * kapel
 * pastorie


**Archeologische elementen:**
resten omwallingen en opgravingen te Zoutleeuw


ELEMENTEN VAN TRANSPORT EN INFRASTRUCTUUR
~~~~~~~~~~~~~~~~~~~~~~~~~~~~~~~~~~~~~~~~~

**Wegenis:**

 * weg
 * pad


**Spoorweg:**

 * verlaten spoorweg

**Waterbouwkundige infrastructuur:**

 * grachtenstelsel



ELEMENTEN EN PATRONEN VAN LANDGEBRUIK
~~~~~~~~~~~~~~~~~~~~~~~~~~~~~~~~~~~~~

**Puntvormige elementen:**

 * bomengroep


**Lijnvormige elementen:**

 * bomenrij
 * perceelsrandbegroeiing

**Kunstmatige waters:**

 * vijver


**Topografie:**

 * historisch stabiel


**Bos:**

 * loof



OPMERKINGEN EN KNELPUNTEN
~~~~~~~~~~~~~~~~~~~~~~~~~

Bebouwing in de omgeving van Oplinter, Wommersom, Drieslinter, Bos,
Dormaal, Helen en Zoutleeuw.
