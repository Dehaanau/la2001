Vallei van de Nederaalbeek en de Bossenarekouter
================================================

:Ankerplaats ID: A40054




Omschrijving
------------

Deze ankerplaats bevindt zich ten oosten van Etikhove. Etikhove is een
straatdorp dat parallel aan de Nederaalbeek gelegen is. Dit valleitje is
te herkennen aan de natte graslanden met knotbomen, enkele kleine
percelen bos en beekbegeleidende vegetatie. Er komen ook enkele akkers
in de vallei voor. Het betreft hier een asymmetrische vallei, zoals
dikwijls in de Vlaamse Ardennen, waarvan de oostelijke dalwand steiler
is dan de andere. Ten oosten van de vallei, net erbuiten en aan de rand
van de Bossenarekouter, komen enkele grote hoeven voor. De
Bossenarekouter, met molen op de top, is een open gebied. Reeds op de
Ferrariskaart (ca. 1775) is de Bossenarekouter als een open gebied, als
akkerland in gebruik, te zien. Het toenmalige wegenpatroon stemt nog
altijd in grote mate met het huidige overeen. Ook de hole wegen op de
kouter waren toen reeds goed waar te nemen. Op de overgang van de kouter
naar de vallei waren enkele hoeven gelegen, terwijl de kouter, op de
molen na, onbebouwd was. Juist ten westen van die bewoning komen enkele
bospercelen voor. De meeste percelen rond de beek liggen onder meers,
deze zijn met perceelsrandbegroeiing omgeven. Er komen ook enkele akkers
rond de beek voor. De structuur van de dorpjes Etikhove en Kerkem is al
duidelijk zichtbaar. Op de kaart van Vandermaelen (1851) blijft dit
beeld behouden. De linker, minder steile, oever van de Nederaalbeek ligt
voornamelijk onder akkerland terwijl de steile helling voornamelijk
onder weide- en bospercelen ligt. Op latere topografische kaarten blijft
dit beeld behouden. De "Nieuwe Bossenaarmolen" is in 1992-1997 opgericht
op de Bossenarekouter, een weinig ten zuidwesten en iets lager dan de
standplaats van de in 1939 verdwenen Bossenaremolen. Vermeldingen van de
oude molen gaan tot in de 16e eeuw terug. De nieuwe molen is een
reconstructie van de houten windmolen, "Tukmolen" genoemd, die in 1980
in Lede gedemonteerd werd en uit 1763 dateerde. Deze korenwindmolen op
lage teerlingen, met zadeldak, bezat typische Brabantse kenmerken.
Overblijvende delen van de "Tukmolen" werden in 1991 aangekocht en in
1992 naar Etikhove overgebracht. Niet ver van de molen staat een woning
met de voormalige mechanische maalderij. Die in de jaren 1920 opgericht
werd bij de vroegere Bossenaremolen. De maalderij werd in 1994 stopgezet
en de technische installatie is thans vrijwel geheel verdwenen. De
straat die dwars noordzuid over de kouter loopt, de Aatse Heerweg, en
waar ook de Bossenaremolen langs ligt, vormt samen met de Ellestraat en
Delfdriesstraat onderdeel van de vroegere steenweg van Oudenaarde naar
Ath die zich afsplitste van de steenweg Oudenaarde- Geraardsbergen. Het
tracé van de Aatse Heerweg zou mogelijk al tot het Gallo- Romeinse
wegennet behoord hebben, nl. als onderdeel van een diverticulum vanaf de
weg Hofstade-Velzeke-Kortrijk over Volkegem naar de weg Bavay- Velzeke
te Flobecq. "Villa Thienpont", naar de bouwheer genoemd, is een goed
bewaarde villa aanleunend bij de villastijl, is als buitenverblijf
opgericht in 1910. Nadien "Villa Tynlon", door de kunstschilder Valerius
De Saedeleer bewoont van 1921-1937. De huisnaam herinnert aan zijn
verblijf in Wales. Het is een geel bakstenen dubbelhuis. Langs de straat
die ongeveer parallel met de Nederaalbeek loopt, tussen de vallei en de
kouter, komen verschillende gesloten en semi- gesloten hoeves, waarvan
de gebouwen uit begin de 20e eeuw dateren maar op oudere sites
teruggaan. Het "Hof te Cattebeke" is een historische hoeve die reeds in
1517 vermeld werd maar waarschijnlijk vroeger werd opgericht. In 1842
werd de nog bestaande befaamde wijnhandel op het "Hof te Cattebeke"
opgericht. Rond het hof ligt een omhaagde boomgaard, een moestuin en een
park met vijver waarvan de parkaanleg uit eind de 19e eeuw dateert. Het
huidige gebouw werd in 1771 gebouwd, wellicht op de plaats van een ouder
huis. Eveneens bij het domein hoort een ijskelder, druivenserre,
dwarsschuur. Het gehucht Kerkem ligt ten zuidoosten van de
Bossenarekouter. In dit vier straten grote dorp ligt de kerk centraal
gelegen. Over de bouwgeschiedenis van deze kerk is weinig bekend. Vanaf
de 18e eeuw zijn de bouwsporen wel nog duidelijk afleesbaar, er
gebeurden toen verschillende aanpassingen. In de 19e eeuw volgden toen
nog meer aanpassingen en verbouwingen, evenals in de 20e eeuw. De
pastorie van Kerkem ligt tegenover de kerk. Sinds 1700 was de pastorie
op deze locatie gelegen. De oude pastorie achteraan de tuin werd door
een nieuwe vooraan vervangen in 1912-1915. De merkwaardige
"Drievuldigheidsboom" ligt in de pastorietuin en heeft een driestammige
voet.



Landschapswaarden
-----------------


Wetenschappelijke waarde
~~~~~~~~~~~~~~~~~~~~~~~~


De vallei van de Nederaalbeek heeft haar brongebied ter hoogte van
Spichterberg, Ronse. Het is een vrij asymmetrische vallei, typisch voor
de Vlaamse Ardennen, de steilere helling bevindt zich op de
rechteroever.

Historische waarde
~~~~~~~~~~~~~~~~~~


De toestand op de kaart van Ferraris (ca. 1775) is als volgt: een
kronkelende loop van de beek in een vallei met kleine regelmatige
percelen, perceelsranden, zowel natte weilanden (vooral naast de beek)
als akkerland en kleine percelen bos. De bebouwing situeert zich in een
straat parallel aan de beek, op de overgang met de kouter. Het
wegenpatroon is duidelijk herkenbaar en nog gaaf aanwezig in de huidige
toestand. Op de volgende topografische kaarten blijft dit beeld
behouden. De Bossenaremolen wordt reeds in de 16e eeuw vermeld. De
straat die dwars noordzuid over de kouter loopt, de Aatse Heerweg, vormt
samen met de Ellestraat en Delfdriesstraat onderdeel van de vroegere
steenweg van Oudenaarde naar Ath die zich afsplitste van de steenweg
Oudenaarde- Geraardsbergen. Het tracé van de Aatse Heerweg zou mogelijk
al tot het Gallo-Romeinse wegennet behoord hebben.

Esthetische waarde
~~~~~~~~~~~~~~~~~~

De loop van de Nederdalbeek wordt geaccentueerd
door de bomenrijen op de oevers, deze zijn structuurversterkend. De
rechteroever wordt ingenomen door kleine regelmatige percelen en
gedeeltelijke perceelsranden, voornamelijk uit grasland bestaande maar
ook nog enkele kleine percelen bos. Het straatgehucht Etikhove loopt
parallel met de linkeroever. Naar het oosten toe wordt de grens tussen
de vallei en de open kouter begrensd geaccentueerd door de hoeves die in
een straat ongeveer parallel met de Nederaalbeek, gelegen zijn. Vanop de
open kouter, met op de top de molen, zijn er in alle richtingen zichten.


Ruimtelijk-structurerende waarde
~~~~~~~~~~~~~~~~~~~~~~~~~~~~~~~~

Deze ankerplaats bevindt zich ten oosten van Etikhove. Etikhove is
een straatdorp dat parallel aan de Nederaalbeek gelegen is. Dit
valleitje is te herkennen aan de natte graslanden met knotbomen, enkele
kleine percelen bos en beekbegeleidende vegetatie. Er komen ook enkele
akkers in de vallei voor. Het betreft hier een asymmetrische vallei,
zoals dikwijls in de Vlaamse Ardennen, waarvan de oostelijke dalwand
steiler is dan de andere. Ten oosten van de vallei, net erbuiten en aan
de rand van de Bossenarekouter, komen enkele grote hoeven voor. De
Bossenarekouter, met molen op de top, is een open gebied. Op de overgang
van de kouter naar de vallei zijn enkele hoeven gelegen, in een straat
parallel aan de beek.



Landschapselementen en opbouwende onderdelen
--------------------------------------------



Geomorfologie/hydrografie
~~~~~~~~~~~~~~~~~~~~~~~~~


*Microreliëf:**

 * microreliëf
 * talud


*Macroreliëf:**

 * macroreliëf
 * heuvel
 * markante terreinovergang
 * holle weg

*Hydrografische Elementen:**

 * waterloop
 * beek
 * vallei
 * meander



Elementen van bouwkundig erfgoed, nederzettingen en archeologie
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

*Koeren en hovingen:**

 * tuin
 * park
 * hof


pastorietuin, Hof te Cattebeke

*Nederzettingspatronen:**

 * nederzettingspatroon
 * gehucht

*Kastelen, landgoederen en aanhorigheden:**

 * ijskelder


druivenserre

*Bouwkundig erfgoed:**

 * (heren)woning
 * villa


villa Tynlon

*Landbouwkundig erfgoed:**

 * hoeve
 * schuur
 * stal


*Molens:**

 * windmolen


Bossenaremolen

*Kerkelijk erfgoed:**

 * kerk
 * pastorie


Kerkem

Elementen van transport en infrastructuur
~~~~~~~~~~~~~~~~~~~~~~~~~~~~~~~~~~~~~~~~~

*Wegenis:**

 * weg
 * pad
 * kerkwegel
 * Romeinse weg


Aatse Heerweg

Elementen en patronen van landgebruik
~~~~~~~~~~~~~~~~~~~~~~~~~~~~~~~~~~~~~

*Puntvormige elementen:**

 * solitaire boom


Drievuldigheidsboom

*Lijnvormige elementen:**

 * bomenrij
 * houtkant
 * hagen
 * knotbomenrij
 * kaphaag
 * perceelsrandbegroeiing

*Historisch stabiel landgebruik:**

 * permanent grasland
 * kouters


*Bos:**

 * loof
 * hooghout



Opmerkingen en knelpunten
~~~~~~~~~~~~~~~~~~~~~~~~~


De Bossenarekouter is in een ruilverkaveling gelegen. Dit heeft tot
gevolg dat de perceelsstructuur aangepast is maar aangezien het hier
historisch over een open gebied gaat, is het zicht niet veranderd.

