Oudemaarspolder
===============

:Ankerplaats ID: A30065




Omschrijving
------------

Deze ankerplaats ligt ten westen van de haven van Zeebrugge en ten
zuiden van ankerplaats “de Fonteintjes”. In het noorden wordt ze
begrensd door de Graaf Jansader en in het zuiden door de weg die langs
de Isabellavaart loopt volgens het tracé van de Graaf Jansdijk
(Evendijk). Deze polder bevat in de ondergrond grotendeels klei (volgens
de bodemkaart “dekkleigronden”) en langs de westelijke grens zand van
vroegere geulen. Door hun lage ligging hebben deze gronden een permanent
hoge grondwaterstand en liggen daarom grotendeels onder grasland. Tussen
de percelen lopen kleine grachten en in de percelen afwateringslanen. De
rietbegroeiing in de grachten en lanen benadrukt visueel de grillige
percelering. De meeste graslanden vertonen microreliëf dat een
natuurlijke of een kunstmatige oorzaak kan hebben. Sommige zijn immers
tijdens de middeleeuwen of later ontveend voor turfwinning. Het
natuurlijk microreliëf kan te wijten zijn aan de inklinking van de bodem
toen die beter gedraineerd werd. Deze polder was tijdens de 11e en 12e
eeuw nog overstroomd. In de kleine depressies is nog zilte vegetatie
aanwezig. De weinige bebouwing in het gebied ligt rond de dijk bij de
Isabellavaart en bestaat uit kleine oude hoevetjes. De boerderij verder
van de dijk is groter en er staat reeds storende nieuwbouw bij. Dit
gebied heeft een zeer open karakter en heeft nog een doorkijk naar het
duinengebied van de Fonteintjes.



Landschapswaarden
-----------------


Wetenschappelijke waarde
~~~~~~~~~~~~~~~~~~~~~~~~


De ankerplaats vormt een gaaf en herkenbaar relict van het
Oudlandpoldertype grenzend aan de Evendijk. De Oudemaarspolder en het
duinengebied van de Fonteintejs vormen een landschappelijke sequentie
van strand naar polder die dankzij enkele zichten nog vrij ongestoord
is.

Historische waarde
~~~~~~~~~~~~~~~~~~


Het historisch permanent graslandgebruik van deze Oudlandpolder
bepaalt de historische waarde en de gave omgeving biedt de kleinschalige
en gave boerderijtjes een meerwaarde.

Esthetische waarde
~~~~~~~~~~~~~~~~~~

De grote oppervlakte grasland heeft een zeer
natuurlijke aanblik en een grote belevingswaarde door het goed bewaard
microreliëf en het grachtennetwerk dat visueel opvalt door de
rietvegetatie. Bovendien heeft men een zicht naar de duinen van
natuurreservaat "de Fonteintjes" wat de fysische relatie van duinen en
polder ook visueel herkenbaar houdt.



Landschapselementen en opbouwende onderdelen
--------------------------------------------



Geomorfologie/hydrografie
~~~~~~~~~~~~~~~~~~~~~~~~~


*Microreliëf:**

 * microreliëf


typisch voor oudlandpolders

Elementen van bouwkundig erfgoed, nederzettingen en archeologie
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

*Landbouwkundig erfgoed:**

 * hoeve


kleinschalige hoeves

Elementen van transport en infrastructuur
~~~~~~~~~~~~~~~~~~~~~~~~~~~~~~~~~~~~~~~~~

*Waterbouwkundige infrastructuur:**

 * kanaal
 * dijk
 * grachtenstelsel


Graaf Jansader

Elementen en patronen van landgebruik
~~~~~~~~~~~~~~~~~~~~~~~~~~~~~~~~~~~~~

*Kunstmatige waters:**

 * poel


veedrinkput

*Historisch stabiel landgebruik:**

 * permanent grasland


*Bijzondere waterhuishouding:**

 * polder



Opmerkingen en knelpunten
~~~~~~~~~~~~~~~~~~~~~~~~~


Deze ankerplaats ligt vlakbij de haven en industrie van Zeebrugge wat
visueel storend overkomt in dit open en natuurlijke landschap. Het
drukke verkeer in de omgeving doet afbreuk aan de belevingswaarde.
Akkerlanden passen eigenlijk niet binnen dit polderlandschap en scheuren
van nieuwe gronden moet vermeden worden. In het oosten grenst de
ankerplaats aan een begroeide talud rond een vijver en woning wat sterk
contrasteert met de openheid van de omgeving.
