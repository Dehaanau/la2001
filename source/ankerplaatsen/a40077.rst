Osbroek
=======

:Ankerplaats ID: A40077


**Landschap**



Omschrijving
------------

Ter hoogte van Erembodegem en Aalst, zowat op de overgangszone van de
middenloop naar de benedenloop van de Dender, vindt men de laatste
hellingen van enige betekenis langs de linkeroever van de Dender: de tot
24 m hoge, ruim 15 m boven het Osbroek torende dalflank, gevormd door de
Molenkouter, Evelsenberg, Haring, Ajuinkouter en Konijnenaarde. Door
zijdelingse of laterale erosie kon de Dender hier gedurende het
Laatglaciaal, vermoedelijk zo een 10 à 11 000 jaar geleden, een
komvormige depressie uitschuren. De kronkelende rivier breidde zich
breed uit en onder invloed van haar ondermijnende, eroderende werking
ontstond er een uitgesproken steile westelijke valleiwand. Op een
bepaald ogenblik moet de Dendermeander zichzelf hebben afgesneden door
laterale opschuiving. Zo kon uiteindelijk de moerassige Osbroekdepressie
ontstaan waarin oorspronkelijke een (afgesneden) meander moet hebben
gelegen. Gedurende het Atlanticum, een periode van zeespiegelrijzing
(7800- 5000 jaar geleden), geraakte deze depressie langzaam aan met
alluviale klei en leem opgevuld. Opvulling en verminderde aanvoer van
water en afzettingsslib moeten daarna hebben geleid tot de vorming van
riet- en zeggeveen in de afgesneden meanderloop. Het afzetten van klei
en leem kon ook later nog tot in historische tijden doorgaan, mede door
een nieuwe sedimentenaanvoer ingevolge ontbossingen en bodembewerking
van de stroomopwaarts gelegen heuvel- en plateaugebieden. De eerste
werken tot bevaarbaarmaking van de Dender, dateren al van het einde van
de 12e eeuw. Voor 1600 is er reeds sprake van het bekostigen van de
aanleg van een nieuwe 'speye' of schutsluis op de Dender van Hofstade.
Door de opeenvolgende kanalisaties en de bouw van sluizen kwam het
waterpeil van de rivier te Aalst- Erembodegem hoger te liggen dan de
kern van het Osbroek. Maar tenminste al vanaf de tweede helft van de 19e
eeuw kunnen de Osbroekbeken hun water in de Dender lozen voorbij het sas
van Aalst. Eerst gebeurde dat via een oude afvoergracht, nu via een
gloednieuw rioolstelsel. De oudste vermeldingen van het Osbroekgebied
gaan terug tot de 13e en de 14e eeuw. Toen het broektoponiem ontstond
was het gebied vermoedelijk een gemeenschappelijk beweid en sterk
gedegradeerd moerassig bos. Maar ten tijde van de oudst oorkonde bleek
het reeds geprivatiseerd en had het het uitzicht van een gepercelleerd
graslandgebied. Bij de vroegst gekende eigenaars vinden we buiten de
particuliere grondbezitters, een aantal kerkelijke instellingen en
Armenkamers. Het grondgebruik was over het algemeen hooiland, met
eventueel beweiding van de toemaat van het hooiland in de nazomer.
Vooral vanaf de 17e eeuw hield men de dieren meer en meer op stal en was
men overgeschakeld op volledige stalvoedering. De productiviteit van het
grasland kon op die manier optimaal benut worden. Door de lage ligging
en de moeilijke ontwatering van het gebied kwam akkerbouw weinig voor.
Slechts enkele percelen, aan de rand van het gebied gelegen waren in
gebruik als akkerland. In het Osbroek werd ook turf gestoken. Op de
Ferrariskaart (ca. 1775) worden binnen het Osbroek slechts twee
bodemgebruikstypen weergegeven: moerassig grasland en bos. Ook heel wat
houtkanten en bomenrijen zijn er op waarneembaar. Uit pachtcontracten
blijkt dat er op een aantal percelen knotbomen stonden. Omstreek
diezelfde periode is zowat 45% in handen van kerkelijke instellingen en
Armenbesturen. Onder de Franse bezetter werd alle kerkgoed aangeslagen.
Bij de opstelling van het primitief kadaster, enkele jaren na de
Belgische onafhankelijkheid, vernemen we voor het eerst iets over de
bodemkwaliteit van het volledige Osbroek. In 1834 is 34% van de
oppervlakte bos, 58% hooiland en 8% bouwland. Het betreft voornamelijk
middelhoutbossen. Het zijn nog altijd erg natte gronden. Tussen 1834 en
1910 nam de bebossing in het geibed niet toe. Integendeel, het bos ging
zelfs lichtjes achteruit. Door vergelijking van verschillende
topografische kaarten kan men vaststellen dat het bodemgebruik in de
onderhavige periode niet erg stabiel was. Rond 1850 was het bouwland
sterk in oppervlakte toegenomen en steeg het uit boven 20%; in 1909 was
echter praktisch alle akkerbouw verdwenen. Niet alleen wijzigingen in de
landbouweconomie waren hiervoor verantwoordelijk. Ook de zware
hongersnood van 1845-46 zal ertoe bijgedragen hebben dat een aantal
meersen werd omgezet in akkers. De wijmencultuur nam eveneens een hoge
vlucht blijkt uit archiefmateriaal. Globaal genomen kan men dus stellen
dat het bos nog het meest stabiele element was in het Osbroeklandschap
van de 19e eeuw. Het belang van de meersen verminderde eerst ten
voordeel van het bouwland en later de wijmencultuur. In de jaren 1860
werd in het Osbroek een watering opgericht met het doel het waterrijke
gebied te saneren. Steeds meer industriële en financiële elite van de
Aalsterse bevolking kochten gronden als investering. In de jaren 1915-16
kocht de stad een 17 ha grond in het Osbroekgebied voor de aanleg van
een stadspark. Iets eerder was aan de zuidwestkant te Erembodegem het
eigendom van Moyersoen in het bezit gekomen van zijn neef. Deze bouwt in
1914 op de aanpalende gronden een grote landelijke villa, het zogenaamde
Osbroekkasteel en verwerft in de jaren 1910 meer dan 35 ha eigendom. In
1923 wordt op een stuk meers de enige industriële vestiging binnen het
Osbroek ten westen van de Kapellekensbaan ingeplant. Tussen 1920 en 1977
wordt het resterende Aalsterse deel van het Osbroek compleet opgehoogd.
Huisvuil, vliegas en puin herscheppen de moerassige gronden bodems in
een ruderaal terrein. Aanvankelijk was het de bedoeling deze gronden
bouwrijp te maken. Maar later verandert men van mening: de terreinen
worden door de stad Aalst aangekocht en op een deel ervan wordt een
sportcomplex aangelegd. Ook op Erembodegems grondgebied begint men
huisvuil te storten vanaf 1973, tot 1977.



Landschapswaarden
-----------------


Wetenschappelijke waarde:
~~~~~~~~~~~~~~~~~~~~~~~~~

Door zijdelingse of laterale erosie kon de Dender hier gedurende het
Laatglaciaal, een komvormige depressie uitschuren. De kronkelende rivier
breidde zich breed uit en onder invloed van haar ondermijnende,
eroderende werking ontstond er een uitgesproken steile westelijke
valleiwand. Op een bepaald ogenblik moet de Dendermeander zichzelf
hebben afgesneden door laterale opschuiving. Zo kon uiteindelijk de
moerassige Osbroekdepressie ontstaan waarin oorspronkelijke een
(afgesneden) meander moet hebben gelegen. Gedurende het Atlanticum
geraakte deze depressie langzaam aan met alluviale klei en leem
opgevuld. Opvulling en verminderde aanvoer van water en afzettingsslib
moeten daarna hebben geleid tot de vorming van riet- en zeggeveen in de
afgesneden meanderloop. Het afzetten van klei en leem kon ook later nog
tot in historische tijden doorgaan, mede door een nieuwe
sedimentenaanvoer ingevolge ontbossingen en bodembewerking van de
stroomopwaarts gelegen heuvel- en plateaugebieden.

Historische waarde:
~~~~~~~~~~~~~~~~~~~


Op de Ferrariskaart (ca. 1775) worden binnen het Osbroek slechts twee
bodemgebruikstypen weergegeven: moerassig grasland en bos. Ook heel wat
houtkanten en bomenrijen zijn er op waarneembaar. Uit pachtcontracten
blijkt dat er op een aantal percelen knotbomen stonden. Omstreek
diezelfde periode is zowat 45% in handen van kerkelijke instellingen en
Armenbesturen. Onder de Franse bezetter werd alle kerkgoed aangeslagen.
Bij de opstelling van het primitief kadaster, enkele jaren na de
Belgische onafhankelijkheid, vernemen we voor het eerst iets over de
bodemkwaliteit van het volledige Osbroek. In 1834 is 34% van de
oppervlakte bos, 58% hooiland en 8% bouwland. Het betreft voornamelijk
middenhoutbossen. Het zijn nog altijd erg natte gronden.Globaal genomen
kan men dus stellen dat het bos nog het meest stabiele element was in
het Osbroeklandschap van de 19e eeuw. Het belang van de meersen
verminderde eerst ten voordeel van het bouwland en later de
wijmencultuur. Het stadspark, in het noordoosten van het gebied, was
vanaf 1915 aanwezig. In 1914 wordt het Osbroekkasteel aangelegd. In de
huidige toestand is de bebouwing sterk toegenomen.

Esthetische waarde:
~~~~~~~~~~~~~~~~~~~

Osbroek, aansluitend op het stadspark, is een
beboomd domein met vijvers.


Ruimtelijk-structurerende waarde:
~~~~~~~~~~~~~~~~~~~~~~~~~~~~~~~~~

Het Osbroek is een beboste depressie die in het zuiden en westen door
een dalflank begrensd is. Deze flank is erg steil. In het zuiden van het
gebied ligt het Osbroek kasteel, in het noorden van het gebied het
stadspark en bijhorende sportterreinen.



A. LANDSCHAPSELEMENTEN EN OPBOUWENDE ONDERDELEN
-----------------------------------------------



GEOMORFOLOGIE/HYDROGRAFIE
~~~~~~~~~~~~~~~~~~~~~~~~~

**Microreliëf:**

 * microreliëf
 * talud


**Macroreliëf:**

 * macroreliëf
 * steilrand
 * markante terreinovergang

steilrand van Dender

**Hydrografische Elementen:**

 * waterloop
 * beek
 * vallei
 * oude rivierarm


**Moerassige gronden:**

 * moeras



ELEMENTEN VAN BOUWKUNDIG ERFGOED, NEDERZETTINGEN EN ARCHEOLOGIE
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

**Koeren en hovingen:**

 * park


stadspark

**Kastelen, landgoederen en aanhorigheden:**

 * kasteel


Osbroekkasteel

ELEMENTEN VAN TRANSPORT EN INFRASTRUCTUUR
~~~~~~~~~~~~~~~~~~~~~~~~~~~~~~~~~~~~~~~~~

**Wegenis:**

 * weg
 * pad


**Waterbouwkundige infrastructuur:**

 * grachtenstelsel



ELEMENTEN EN PATRONEN VAN LANDGEBRUIK
~~~~~~~~~~~~~~~~~~~~~~~~~~~~~~~~~~~~~

**Lijnvormige elementen:**

 * dreef
 * bomenrij

**Kunstmatige waters:**

 * vijver


**Topografie:**

 * onregelmatig


**Bos:**

 * loof
 * broek
 * hakhout
 * middelhout
 * struweel


**Bijzondere waterhuishouding:**

 * vloeiweide
