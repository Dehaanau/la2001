Wullebos
========

:Ankerplaats ID: A40018




Omschrijving
------------

Het Wullebos - de Baggaart, op de grens tussen Moerbeke en Stekene, is
begrensd door de expresweg Knokke- Antwerpen in het noorden, de
Haringslede in het westen, Klein Sinaai in het zuiden en loopt ongeveer
tot aan Grote Huike in het oosten. Dwars door het gebied lopen de
Abelebeek en Wullebosbeek parallel aan elkaar in noord-zuidrichting.
Het gebied bestaat in het noorden voornamelijk uit bos, hoofdzakelijk
naaldhout. Het zuidelijk deel ligt hoofdzakelijk onder akkers en weiden
die met perceelsrandbegroeiing, voornamelijk knotbomen, omzoomd zijn.
Hier en daar komen nog enkele percelen bos voor. Dit heeft een
gecompartimenteerd landschap tot gevolg. Als het Wullebos - de Baggaart
op de Ferrariskaart (ca. 1775) bekeken wordt, zien we een boscomplex dat
door de Papdijk doorkruist wordt. Het is ter hoogte van dit boscomplex
dat deze dijk, die van Overslag naar Koewacht gaat, meer naar het zuiden
gaat lopen. Vanaf het Polkenen buigt de Papdijk vrij bruusk naar het
noorden, richting Koewacht. Vanaf Pereboomsgat is de dijk genivelleerd
en nu enkel nog aan het wegenpatroon te herkennen. Tussen Overslag en
Pereboomsgat daarentegen, is er op de meeste plaatsen wel een
niveauverschil merkbaar. De Papdijk zou van het einde van de 17e eeuw
dateren, alhoewel ze niet op de kaart van Fricx (1743) aangeduid staat.
De kaart van Fricx is de oudste kaart van het gebied. Daar staat het
Wullebos, als enige bos op de dekzandrug Maldegem- Stekene, wel op
aangeduid. Er wordt aangenomen dat de bossen op de dekzandrug
voornamelijk in het midden van de 18e eeuw aangeplant werden. Op de
Ferrariskaart is het gebied dat als ankerplaats is afgebakend, in de
noordelijke helft voornamelijk bos. In die bosgebieden ligt een
dambordvormig drevenpatroon. Een klein stuk ten noorden van de Papdijk
ligt onder heide en meers. Naar het zuiden toe komen er meer open
plekken, akkers en weiden met perceelsrandbegroeiing, in het bos voor.
De zuidwestelijke hoek bestaat volledig uit weiden, en hier en daar een
akker. Deze percelen zijn eveneens met perceelsrandbegroeiing omzoomd.
Op de Ferrariskaart zijn alle andere bossen op de grote dekzandrug ook
te zien en maakt het Wullebos dus deel uit van een lange bosgordel. Bij
een vergelijking tussen de verschillende topografische kaarten blijkt
dat de grootste verschillen tussen de Ferrariskaart en de kaart van
Depot de la Guerre te zitten. Het verschil zit hem voornamelijk een
hoeveelheid bos die in het zuiden van het gebied verdwenen is. De
bospercelen tussen het landbouwgebied is daar volledig in akkers en
weiden omgezet. Op de volgende topografische kaart, 1893, is de boskern
in het noorden terug een stuk uitgebreid. De situatie is op de volgende
topografische kaart, 1910, praktisch ongewijzigd. Enkel rond het gehucht
Polken zijn enkele percelen bos terug in landbouwland omgezet. In 1939
zijn de enige wijzigingen eveneens rond Polken te vinden waar weer
enkele percelen bos verdwenen. Gedurende gans deze periode blijft het
perceelspatroon en de perceelsrandbegroeiing en ook het wegenpatroon
behouden. Als het gebied vandaag bekeken wordt is het wegenpatroon nog
altijd bewaard. In het zuidelijk deel is de perceelsrandbegroeiing nog
altijd aanwezig, maar niet in die mate als op de historische kaarten te
zien. Ook de perceelspatronen zijn wat gewijzigd. Wanneer we de
bodemkaart met de topografische kaart vergelijken, kunnen we concluderen
dat het bodemgebruik sterk aan het bodemtype gebonden is. Zo is de kern
van het Wullebos op erg droge zandgronden, met een humusarme bovengrond,
gelegen. Het gebied ten noorden en zuiden daarvan ligt op matig droge
zandgronden. Hier komen er al enkele akkers en weiden tussen de
bospercelen voor. Het zuidelijke gebied, dat volledig onder
landbouwgebruik ligt, bestaat uit matig natte zandgronden. Rond de
bewoningskernen in het oosten van het gebied zijn de zandgronden droog
tot matig nat en hebben ze een sterk antropogene invloed. Over de
ontginningsgeschiedenis van de Baggaart is heel weinig bekend. De
nabijgelegen Baudelohoeve, gelegen op gronden die door de graaf van
Vlaanderen geschonken waren, heeft daar zeker een sterke rol bij
gespeeld. Deze Cistercienzerabdij had ook de nabijgelegen Fondatie en
Heirnisse in gebruik.



Landschapswaarden
-----------------


Wetenschappelijke waarde
~~~~~~~~~~~~~~~~~~~~~~~~

Dit bos maakt deel uit van de bosgordel die op de dekzandrug Maldegem
 *  Stekene gelegen is. Het bos is reeds in 1743 op kaart te zien.

Historische waarde
~~~~~~~~~~~~~~~~~~


De toestand op de kaart van Ferraris (ca. 1775): een groot boscomplex
met een duidelijke structuur. Op de volgende topografische kaarten
(Vandermaelen (ca. 1850) en MGI 1/20000 (ca. 1949)) blijft het bos met
zijn drevenpatroon herkenbaar. Ten zuiden van het bos ligt
landbouwgebied die op alle kaarten met een duidelijk perceelspatroon en
perceelsrandvegetatie staat aangeduid. De nabijgelegen Baudeloabdij
heeft een grote rol in de ontginningsgeschiedenis gespeeld.

Esthetische waarde
~~~~~~~~~~~~~~~~~~

Het boscomplex heeft een duidelijke regelmatige
structuur doordat het met dreven is doorsneden. Er komen open percelen
in voor. Het zuidelijk gelegen landbouwgebied is met knotbomen omzoomd.
Dit vormt een gecompartimenteerd landschap.


Ruimtelijk-structurerende waarde
~~~~~~~~~~~~~~~~~~~~~~~~~~~~~~~~

Het bos is via een regelmatig drevenpatroon in een duidelijke
structuur gegoten. De twee waterlopen die het gebied noord- zuid
doorkruisen, lopen parallel met elkaar. De Papdijk valt door zijn
relatief bochtig verloop op in het rechte drevenpatroon. Het zuidelijk
landbouwgebied heeft eveneens een regelmatige perceelsstructuur en is
door de perceelsrandbegroeiing erg gecomparimenteerd.



Landschapselementen en opbouwende onderdelen
--------------------------------------------



GEOMORFOLOGIE/HYDROGRAFIE
~~~~~~~~~~~~~~~~~~~~~~~~

**Microreliëf:**

 * microreliëf


**Macroreliëf:**

 * macroreliëf

grote dekzandrug Maldegem- Stekene

**Hydrografische Elementen:**

 * waterloop
 * beek


**Geologie:**


Vlaamse Vallei

ELEMENTEN VAN BOUWKUNDIG ERFGOED, NEDERZETTINGEN EN ARCHEOLOGIE
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

ELEMENTEN VAN TRANSPORT EN INFRASTRUCTUUR
~~~~~~~~~~~~~~~~~~~~~~~~~~~~~~~~~~~~~~~~~

**Wegenis:**

 * weg
 * pad


**Waterbouwkundige infrastructuur:**

 * dijk
 * pompgemaal
 * grachtenstelsel


Papdijk

ELEMENTEN EN PATRONEN VAN LANDGEBRUIK
~~~~~~~~~~~~~~~~~~~~~~~~~~~~~~~~~~~~~

**Puntvormige elementen:**

 * solitaire boom


**Lijnvormige elementen:**

 * dreef
 * bomenrij
 * houtkant
 * knotbomenrij
 * perceelsrandbegroeiing

**Kunstmatige waters:**

 * poel


**Topografie:**

 * blokvormig
 * historisch stabiel


**Bos:**

 * naald
 * loof
 * hooghout
 * struweel


**Bijzondere waterhuishouding:**

 * ontwatering



OPMERKINGEN EN KNELPUNTEN
~~~~~~~~~~~~~~~~~~~~~~~~

De autoweg in het noorden van het gebied snijdt een stuk van het
Wullebos af van het grotere, zuidelijke deel. De gronden van het
Wullebos zijn van nature al erg droog. Midden in het gebied staat een
pompstation wat voor een extra verdroging zorgt. De
perceelsrandbegroeiing is wat uitgedund op sommige plaatsen.
