Krekengebied van Kieldrecht en Meerdonk
=======================================

:Ankerplaats ID: A40021


**Landschap**



Omschrijving
------------

Het krekengebied van Kieldrecht en Meerdonk strekt zich uit tussen de
dorpen Kieldrecht-Nieuw Namen in het noorden, tot aan de grens van de
zandstreek Sint-Gillis-Waas en Vrasene in het zuiden, De Klinge in het
westen. Hoog-Verrebroek behoort er niet toe, dit moet als een
Zandstreek-eiland beschouwd worden. Door zware overstromingen werd het
krekengebied eerst tot een kustvlakte omgevormd en later, door
antropogene beïnvloeding, heringedijkt met vorming van polders. Door
militaire inundaties op het einde van de 16e eeuw is het gebied opnieuw
gedurende een lange tijd vrijgegeven aan de invloed van de getijden. De
complexe overstromingsgeschiedenis heeft sporen in het landschap
nagelaten. Zo zijn er diverse krekenpatronen en dijkdoorbraken met
wielen. Het ganse krekengebied is een puzzel van geulen, grachten,
kanaaltjes, bredere bekkens, wielen, plassen en plasjes. De Grote Geule
van Kieldrecht en de Grote Geule van Meerdonk zijn de belangrijkste open
kreken, zij maken deel uit van het waternetwerk in dit krekengebied. Via
de Kieldrechtse Geul en andere watergangen ontwateren de kreken
uiteindelijk via een pompgemaal in de Schelde. Er komen een aantal
zuidwest- noordoost georiënteerde ruggen voor waarop de bewoning zich
heeft gevestigd. De eerste rug situeert zich in het noorden van het
gebied en bevat de bewoningsas tussen De Klinge en Kieldrecht. De
tweede, niet meer topografisch waarneembaar, bevindt zicht tussen de
gehuchten Kalf en Zandloper, waar hij aansluit bij het dekzandgebied van
Hoog- Verrebroek. Tussen deze twee ruggen lag een relatief diepe
depressie, waarin zich veen had ontwikkeld, dat aansloot bij het grote,
meer noordelijk gelegen veen- areaal. De afwezigheid van transgressie-
afzettingen van de 13e eeuw wijzen erop dat dit veengebied niet door
zeewater verdronken werd voor de 13e eeuw. Vermoedelijk werd door
veenafgraving het oppervlak verlaagd, waardoor het voor overstroming
vatbaar werd. Er werd aangetoond dat deze veengronden niet alleen
bedijkt maar ook grotendeels ontgonnen waren rond 1350. Niet alleen de
namen Turfbanken en Rode Moerpolder verwijzen naar de veenontginning
maar eveneens het ontstaan van Verrebroek en Meerdonk hangt ermee samen.
De militaire inundaties brachten ook hier overstromingen waardoor een
jong kleidek werd afgezet. Het zuidelijk gedeelte werd in 1615
dooggelegd, het noordelijk gedeelte (Konings Kieldrechtpolder) in 1653.
De Grote Geul van Meerdonk is in deze polder een belangrijke getuigenis
van deze overstromingen. De kreek sneed zich een weg door de zuidelijke
zandrug ter hoogte van Konijnepijpen, waardoor de marien invloed zich
ver zuidelijk kon laten voelen (Sint- Gillis-Broekpolder en
Saligempolder). Tijdens de indijkingswerken van de Konings-
Kieldrechtpolder hebben zich twee dijkdoorbraken voorgedaan met als
resultaat dat het Kleine Weel en het Grote Weel (oorspronkelijk
respectievelijk Groot Vingerling en Cleyn Vingerling genoemd) ontstaan
zijn. Na de dijkdoorbraken werd de dijk omheen de Welen gelegd. Deze
ongewone vorm van de dijk is het beste bewijs dat eens de Schelde zich
tot hier deed gelden en tevens dat de Oude Arenbergpolder na de
Konings-Kieldrechtpolder is ingedijkt. Aan de rand van deze ankerplaats
komen enkele militaire verdedigingswerken voor die deel uitmaakten van
de voormalige Bedmarlinie. Het bodemgebruik vertoont hier ook een
samenhang met de topografie en de bodemgesteldheid: op de zandruggen is
er een afwisseling van akkerland en weiland, in de delen met marien
afzettingen akkerland. In het oosten van de Konings Kieldrechtpolder en
in de Turfbankenpolder, maar vooral ten zuiden van Hoog- Verrebroek zijn
de laagstamboomgaarden sterk vertegenwoordigd. Het perceleringspatroon
is erg heterogeen. In het westen van het gebied is de percelering
grootschaliger ten gevolge van ruilverkaveling (Meerdonk). Ze bestaat er
vooral uit een complex van regelmatige blokken en stroken. Enkel de
zuidelijk zandrug wordt gekenmerkt door kleine kavels, geassocieerd met
de bewoningsas van het gehucht Kalf. De Konings Kieldrechtpolder wordt
gekenmerkt door een planmatiger en relatief grootschalige
strookpercelering, gegroepeerd in verbanden. Daarin komt nog een verband
voor met kleinschalige smalle stroken. Ten zuiden van Hoog- Verrebroek
is de percelering eveneens kleinschaliger. De kenmerken van het wegennet
variëren in functie van de inpolderingsgeschiedenis. In het westen en
het zuiden zijn de belangrijkste wegen geassocieerd met oude dijken of
met de dekzandrug en vertonen een kronkelend verloop. De Konings
Kieldrechtpolder die later werd ingepolderd en een relatief dik marien
dek draagt getuigt van een grote planmatigheid. Zowel de dijken die deze
polder naar het noordwesten en het noordoosten toe begrenzen, als de
wegen in de polder zelf, vertonen een dambordpatroon. Enkel de weg
Kieldrecht- Vrasene doorsnijdt dit patroon. De hierboven genoemde Grote
Geul wordt plaatselijk afgezoomd door weiland of door bomenrijen. Op de
plaats waar de kreek de zandrug doorsteekt, ligt de oude geul tussen
beplante dijken zodat deze doorbraak landschappelijk geaccentueerd
wordt. De verschillen in bodemgebruik accentueren de geomorfologische
verschillen en bepalen de landschappelijke variatie in dat
overgangsgebied. Op de ruggen komen sporadisch perceelsrandbegroeiingen
voor die, hoe gering ook, bijdragen tot de visueel-landschappelijke
verschillen op grond van bodemgebruik.



Landschapswaarden
-----------------


Wetenschappelijke waarde
~~~~~~~~~~~~~~~~~~~~~~~~

De Grote Geule en Welen van Kieldrecht zijn van mariene oorsprong,
dit is merkbaar door de zoutminnende planten. De Grote Geule van
Meerdonk, het Sint- Jacobsgat, het Panneweel en het Rietland liggen aan
de overgang naar het donk van Verrebroek.

Historische waarde:
~~~~~~~~~~~~~~~~~~~


De kreken zijn ontstaan als gevolg van militaire inundaties die de
dijken doorbraken en diepe geulen uitschuurden in de laaggelegen
gronden. In het patroon van de dijken zijn de doorbraakpunten vaak nog
te zien, als sporen van de vroegere overstromingen. De kreken zijn op de
kaart van Ferraris aanwezig. Het wegenpatroon is nog bewaard. Ook op de
kaart van Vandermaelen en MGI 1:20000 zijn ze zichtbaar.

Esthetische waarde:
~~~~~~~~~~~~~~~~~~~

De kreken zijn duidelijk herkenbaar op de
orthofoto met hun bochtig verloop, gedeeltelijk met bomenrijen langs de
oever. Het omliggende landschap is een open gebied met grote,
regelmatige percelen. Perceelsranden ontbreken. De bebouwing situeert
zich voornamelijk ten noorden van de kreken.



Ruimtelijk-structurerende waarde:
~~~~~~~~~~~~~~~~~~~~~~~~~~~~~~~~~

De kreken met de dijken zijn typeren voor de polders. De kreken
hebben een hoekig verloop, dit omdat het instromende water bij het
ontstaan van de kreken, de bestaande wegen en waterwegen volgde. De
dijken, met de vegetatie op het dijklichaam, begrenzen het zicht in de
polders. De welen zijn door een dijk omringd; deze dijk is eveneens
beplant.



A. LANDSCHAPSELEMENTEN EN OPBOUWENDE ONDERDELEN
-----------------------------------------------



GEOMORFOLOGIE/HYDROGRAFIE
~~~~~~~~~~~~~~~~~~~~~~~~

**Microreliëf:**

 * microreliëf


**Macroreliëf:**

 * macroreliëf
 * markante terreinovergang

**Hydrografische Elementen:**

 * waterloop
 * beek
 * kreek


Grote Geule, Konijnenpijpen, Kieldrechtse Watergang

**Moerassige gronden:**

 * moeras
 * veen
 * rietland



ELEMENTEN VAN BOUWKUNDIG ERFGOED, NEDERZETTINGEN EN ARCHEOLOGIE
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

**Landbouwkundig erfgoed:**

 * hoeve


Riethoeve

ELEMENTEN VAN TRANSPORT EN INFRASTRUCTUUR
~~~~~~~~~~~~~~~~~~~~~~~~~~~~~~~~~~~~~~~~~

**Wegenis:**

 * weg
 * pad


**Waterbouwkundige infrastructuur:**

 * dijk
 * brug
 * grachtenstelsel



ELEMENTEN EN PATRONEN VAN LANDGEBRUIK
~~~~~~~~~~~~~~~~~~~~~~~~~~~~~~~~~~~~~

**Lijnvormige elementen:**

 * bomenrij
 * knotbomenrij
 * perceelsrandbegroeiing

**Kunstmatige waters:**

 * weel


Kieldrechtse welen: Grote Weel, Klein Weel, Panneweel

**Topografie:**

 * repelvormig
 * blokvormig


**Typische landbouwteelten:**


laagstamboomgaard

**Bos:**

 * loof
 * middelhout
 * hooghout
 * struweel


**Bijzondere waterhuishouding:**

 * polder



OPMERKINGEN EN KNELPUNTEN
~~~~~~~~~~~~~~~~~~~~~~~~

Langsheen de Kieldrechtse Watergang werden ophogingen uitgevoerd. Dit
gebied is deels ruilverkaveld (R.V.K Meerdonk). Het gebied wordt sterk
ontwaterd. De bebouwing ligt heel dicht tegen het Kleine en het Grote
Weel aan. Langs de Grote Geul van Meerdonk komen heel wat visserhutten
voor.
