Peerdsbos en Park van Brasschaat
================================

Anker ID: A10084
----------------



C.TEKSTUELE Omschrijving
------------------------

De ankerplaats 'Het Peerdsbos' is gelegen in de Antwerpse Kempen op
grondgebied van de gemeenten Schoten en Brasschaat, aan beide kanten van
de Laarsebeek. De begrenzing wordt gevormd door de Miksebaan in het
noorden, de Elshoutbaan en de bewoning langs de Hertendreef in het
oosten, de autostrade E19 Antwerpen-Breda in het zuiden en Bredabaan en
Hemelakkers in het westen en noordwesten. Het Peerdsbos werd voor het
eerst vermeld in 1434 en maakte toen deel uit van het veel grotere
domein 'Bremdonk'. Bij Ferraris betreft de ankerplaats een complex van
bos, weiland, akker en heide. De structuur van het huidige bosgebied ten
oosten van de Laarse Beek is reeds op deze historische kaart herkenbaar,
net als het Domein ter List. De westelijke kant van de Laarse Beek
betrof op dat moment weilanden, akkers, heide en enkele bosaanplanten
rondom de toenmalige Bremdonkhoeve en het reeds bestaande Kasteel van
Brasschaat. Een kleine eeuw later (Vandermaelen, 1854) is het gebied
nagenoeg onveranderd gebleven: landbouwgrond, loof- en naaldbos wisselen
elkaar af; in het meest oostelijke deel domineert de heide. De domeinen
van de Bremdonkhoeve, het kasteel en Hof ter List zijn duidelijk te
onderscheiden. Een halve eeuw later (cfr. MGI) is de bebossing sterk
toegenomen; ook het oostelijke deel is nu helemaal beplant. Door de
bebossing, die nog doorging in de 20ste eeuw, verdween de oude
Bremdonkhoeve bijna volledig, enkel de 'Melkerij' bleef over. Het
betreft nu een omwaterde hoeve, bestaande uit een woonstalhuis, bakhuis
en schuur. Hof ter List werd reeds vermeld in de middeleeuwen. Eind 16de
eeuw was er sprake van een hoeve die in 1897 werd vervangen door een
kasteel dat op haar beurt na WOII werd afgebroken. Alleen de herenhoeve,
de pachthoeve en de boswachterwoning bleven gespaard. Met de aanleg van
de autosnelweg E19 werd het domein Ter List middendoor gesneden. Zo komt
het dat enkel de herenhoeve, oorspronkelijk een jachtpaviljoen uit de
18de eeuw, die ten noorden van de autosnelweg ligt binnen de grenzen van
de ankerplaats valt. Nabij de vijver, bleef ook de ijskelder bewaard. De
geschiedenis van het domein van het Kasteel van Brasschaat gaat terug op
drie nederzettingen: 'de Vagevuurhoeve', 'de Hemelhoeve' en de
'Helhoeve'. De 'Helhoeve' die reeds werd vermeld in 1602, vormt de kern
van het kasteel. In de 18de eeuw werd de 'Helhoeve' immers verbouwd tot
hof van plaisantie. In 1872 werd alles echter gesloopt en vervangen door
een groots kasteel (later nog verschillende keren vergroot) naar Frans
model en omgeven door een park met bosaanplantingen, dreven, grasvelden
en een vijver. De huidige aanleg van het domein komt nog goed overeen
met wat we terugvinden op de kaarten van het MGI uit 1909, doch het
zuidelijke deel werd ernstig verstoord door de komst van het
sportcomplex. De parochiekerk St.-Antonius, gelegen in de
noordwestelijke hoek van de ankerplaats, gaat terug tot een kapel,
toegewijd aan St.-Antonius, uit de tweede helft van de 15de eeuw.
Vandaag is het een laatclassicistische georiënteerde driebeukige
kruiskerk met westelijke toren. De kapel gaat terug tot 1771, doch werd
in 1839 vergroot; de toren werd toegevoegd in 1864-1865 en de zijbeuken
kwamen er in 1871-1872. De ten oosten gelegen voormalige dekenij, nu
taverne 'D' oude Pastorie', betreft een laatclassicistisch dubbelhuis
uit het begin van de 19de eeuw, doch nadien nog vergroot en aangepast.
Het Peerdsbos betreft een complex van redelijk structuurrijke bossen,
met geleidelijke overgangen naar meer beekbegeleidende bostypen dankzij
de aanwezigheid van de Laarse Beek. De aanwezigheid van deze
beekbegeleidende vegetaties betekent een verrijking van het
bosecosysteem, alsook van de floristische waarde. Het bomenbestand van
het bos, alsook van de talrijke dreven, vertegenwoordigt een
aanzienlijke dendrologische waarde. Naast de floristische- en
dendrologische waarde, herbergt dit uitgebreide boscomplex ook een
aanzienlijke faunistische waarde, waarbij vooral de avifauna moet worden
vermeld. Indrukwekkende dreven, variërende boscomplexen en heel wat
cultuurhistorisch erfgoed maken dit landschap esthetische waardevol. Als
redelijk groot bosgebied net ten zuiden van het centrum van Brasschaat
vertegenwoordigt deze ankerplaats bovendien een belangrijke groene
ruimte. Jammer genoeg heeft het Peerdsbos en het aangrenzend domein van
het kasteel van Brasschaat te lijden onder uitbreiding van sport- en
wegeninfrastructuur. Om de waarden van dit landschap te behouden, moet
een verdere versnippering of verkleining van het gebied ten gevolge van
deze ontwikkelingen in de toekomst ten stelligste worden vermeden.



B.landschapswaarden
-------------------


Wetenschappelijke waarde:
~~~~~~~~~~~~~~~~~~~~~~~~~

Het Peerdsbos betreft een complex van redelijk structuurrijke bossen,
met geleidelijke overgangen naar meer beekbegeleidende bostypen. Dit
laatste dankzij de aanwezigheid van de Laarse Beek die zorgt voor een
verrijking van het bosecosysteem. Het bomenbestand van het bos, alsook
van de talrijke dreven, vertegenwoordigt een aanzienlijke dendrologische
waarde. Naast de floristische waarde, herbergt dit uitgebreide
boscomplex ook een aanzienlijke faunistische waarde. Vooral vogels, maar
ook zoogdieren en amfibieën vinden geschikt habitat in dit landschap.

Historische waarde:
~~~~~~~~~~~~~~~~~~~


Het Peerdsbos werd voor de eerste keer vermeld in 1434 als deel van
het veel grotere domein 'Bremdonk' dat sinds 1280 in bezit was van het
St.-Elisabethgasthuis te Antwerpen. De structuur van het Peerdsbos is
redelijk stabiel gebleven sinds het begin van de 20ste eeuw en het
gedeelte ten westen van de Laarse Beek is landschappelijk nog goed
vergelijkbaar met de situatie in de 2de helft van de 18de eeuw (cfr.
Ferraris). In het Peerdsbos, alsook in de omgeving die in de ankerplaats
is opgenomen, vinden we heel wat bouwkundig erfgoed. De Parochiekerk van
St.-Antonius gaat in oorsprong terug tot een kapel, toegewijd aan
St.-Antonius in de 2de helft van de 15de eeuw. Het huidige kerkgebouw
gaat terug tot de 18de en 19de eeuw. De aangrenzende voormalige dekenij
klimt op tot het begin van de 19de eeuw. De Helhoeve, die reeds werd
vermeld in 1602, vormt de kern van het Kasteel van Brasschaat. Het
eigenlijke kasteel naar Frans voorbeeld, alsook de bijhorende
parkaanleg, kwam er in 1872. De in de nabijheid van het kasteel gelegen
Hemelhoeve vertoont een neoclassicistische inslag en werd opgetrokken in
1926.

Esthetische waarde:
~~~~~~~~~~~~~~~~~~~

De visuele aantrekkelijkheid van het Peerdsbos
wordt in de eerste plaats bepaald door de aanwezigheid van verschillende
imposante dreven die, de in leeftijd en daardoor ook in structuur, sterk
variërende boscomplexen van elkaar scheiden. De aanwezigheid van
verschillende historische gebouwen, met het Kasteel van Brasschaat als
uitschieter, draagt eveneens bij tot de esthetische waarde van deze
ankerplaats.


Sociaal-culturele waarde:
~~~~~~~~~~~~~~~~~~~~~~~~~


Geen.

Ruimtelijk-structurerende waarde:
~~~~~~~~~~~~~~~~~~~~~~~~~~~~~~~~~

Grenzend aan het centrum van Brasschaat, vormt het Peerdsbos een
belangrijke 'groene long' tussen de bewoningskern en de autostrade E19.
Vooral het dichte drevenpatroon is dominerend binnen de ruimtelijke
structuur van de ankerplaats.



A. LANDSCHAPSELEMENTEN EN OPBOUWENDE ONDERDELEN
-----------------------------------------------



GEOMORFOLOGIE/HYDROGRAFIE
~~~~~~~~~~~~~~~~~~~~~~~~~

**Microreliëf:**

 * microreliëf


**Hydrografische Elementen:**

 * beek


Laarse Beek, Zeurtbeek

ELEMENTEN VAN BOUWKUNDIG ERFGOED, NEDERZETTINGEN EN ARCHEOLOGIE
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

**Koeren en hovingen:**

 * park
 * hof


Kasteelpark, Hof ter List

**Kastelen, landgoederen en aanhorigheden:**

 * kasteel
 * hovenierswoning
 * ijskelder


Kasteel van Brasschaat, Hof ter List

**Landbouwkundig erfgoed:**

 * hoeve
 * schuur
 * wagenhuis


Melkerij + bakhuis, Hemelhoeve

**Kerkelijk erfgoed:**

 * kerk
 * pastorie


Parochiekerk St.-Antonius

ELEMENTEN VAN TRANSPORT EN INFRASTRUCTUUR
~~~~~~~~~~~~~~~~~~~~~~~~~~~~~~~~~~~~~~~~~

**Waterbouwkundige infrastructuur:**

 * grachtenstelsel



ELEMENTEN EN PATRONEN VAN LANDGEBRUIK
~~~~~~~~~~~~~~~~~~~~~~~~~~~~~~~~~~~~~

**Puntvormige elementen:**

 * bomengroep
 * solitaire boom


**Lijnvormige elementen:**

 * dreef
 * bomenrij

**Kunstmatige waters:**

 * vijver


**Topografie:**

 * historisch stabiel


**Bos:**

 * naald
 * loof
 * hooghout



OPMERKINGEN EN KNELPUNTEN
~~~~~~~~~~~~~~~~~~~~~~~~~

De belangrijkste knelpunten voor deze ankerplaats zijn de hoge
recreatiedruk, die gepaard gaat met de aanleg van allerlei
infrastructuur zoals wegen, sportcomplex, e.d., alsook de aanleg van de
HST-lijn langs de zuidelijke rand.
