Tiegembos
=========

:Ankerplaats ID: A30047




Omschrijving
------------

Deze ankerplaats ligt op de heuveltop en de zuidelijke helling ten
noorden van het dorp van Tiegem in de gemeente Anzegem. Langs de
hellingen zijn heel wat dalhoofden en bronnen aanwezig. De dalhoofden
zijn sterk ingesneden en hebben steilranden langs de valleigrenzen. Vaak
liggen de valleien onder weiland met perceelsrandbegroeiing (zoals
knotbomen en opgaande bomen) of onder loofbos. De loofbossen herbergen
een rijke voorjaarsflora. Op de kabinteskaart van graaf de Ferraris
(1776) zijn gedeelten van de hellingen bebost. Ten westen van Tiegem
ligt nog een vallei met uitgesproken steilranden die geaccentueerd
worden door knotbomen en door een strook weiland in de eigenlijke
vallei. Rond het Hellebos ligt de volledige helling (ook buiten de
vallei) onder weiland. Rond het hof Ter Linden zijn er enkele zeer
recente bebossingen. De overige boscomplexen komen vrij verspreid voor.
Langs de kammen tussen twee valleien liggen voornamelijk grote
akkerlandpercelen. Soms vormt een talud/graft, al dan niet met bomen of
struiken begroeid, een duidelijke grens tussen percelen. In de
beekvallei ten noordwesten van het Hof ter Linden komen enkele percelen
met tuinbouw (fruitbomen) voor. De wegen lopen meestal langs de
kamlijnen naar de top van de Tiegemberg. Het zijn voornamelijk holle
wegen waarvan de taluds soms begroeid zijn met houtige soorten. De
noordelijke grens van deze ankerplaats wordt gevormd door een dreef die
langs het St-Arnolduspark loopt. De bebouwing ligt verspreid in de
ankerplaats en bestaat uit grote hoeves en kleinere woningen. De
recentste woningen hebben een behoorlijk volume. Sommige vallen op in
het landschap door hun grootte en de kleur. De Helleboshoeve is een
semi-gesloten hoeve met ten zuiden ervan een steil talud begroeid met
bomen. De hoeve zelf is nog vrij gaaf en weinig verstoord door
nieuwbouw. Op de top ligt de Bergmolen, een windmolen met stenen
onderbouw. Vlakbij staat een houten uitkijktoren die (eenmaal boven) een
panoramisch zicht biedt. In het St-Arnolduspark met gelijknamige kapel
wordt een natuurlijk bronbeekje gebruikt voor het water van de vijvers.



Landschapswaarden
-----------------


Wetenschappelijke waarde
~~~~~~~~~~~~~~~~~~~~~~~~


Tiegemberg is een hoge top met langs de hellingen enkele natuurlijke
en gave dalhoofden rond bronniveau's met steilranden. Het bos heeft een
rijke voorjaarsflora.

Historische waarde
~~~~~~~~~~~~~~~~~~


Enkele waardevolle en gave hoeves, de Bergmolen en de
St-Arnolduskapel vormen belangrijk bouwkundig erfgoed van de
ankerplaats. Het historisch bebost karakter van de hellingen is bewaard
gebleven.

Esthetische waarde
~~~~~~~~~~~~~~~~~~

Op de top heeft men vergezichten in verschillende
richtingen: naar de Scheldevallei en de Vlaamse Ardennen. De bebossing
langs de hellingen benadrukt de zeer steile hellingsgraad. Langs die
hellingen komen vele kleine landschapselementen voor zoals taluds al dan
niet begroeid, graften,…. Het natuurlijk karakter van sommige
beekvalleien die geaccentueerd wordt door de kleine landschapselementen,
vormt een meerwaarde voor de ankerplaats.



Ruimtelijk-structurerende waarde
~~~~~~~~~~~~~~~~~~~~~~~~~~~~~~~~

De topzone en de hydrografie structureren het wegenpatroon dat op
zijn beurt de bebouwing in grote mate bepaalt.



Landschapselementen en opbouwende onderdelen
--------------------------------------------



Geomorfologie/hydrografie
~~~~~~~~~~~~~~~~~~~~~~~~~


*Microreliëf:**

 * graft
 * talud


langs valleigrenzen, langs hellingen

*Macroreliëf:**

 * heuvel
 * holle weg

Tiegemberg

*Hydrografische Elementen:**

 * beek
 * vallei


dalhoofden; bronniveau's

Elementen van bouwkundig erfgoed, nederzettingen en archeologie
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

*Koeren en hovingen:**

 * park


St-Arnolduspark met kleine waterpartijen

*Landbouwkundig erfgoed:**

 * hoeve


Hof Ter Linden; Helleboshoeve

*Molens:**

 * windmolen


Bergmolen

*Kerkelijk erfgoed:**

 * kapel


St-Arnolduskapel


Elementen en patronen van landgebruik
~~~~~~~~~~~~~~~~~~~~~~~~~~~~~~~~~~~~~

*Lijnvormige elementen:**

 * dreef
 * bomenrij
 * houtkant
 * knotbomenrij

*Bos:**

 * loof


ook tuinbouw met fruitbomen

Opmerkingen en knelpunten
~~~~~~~~~~~~~~~~~~~~~~~~~


Vanuit het dorp van Tiegem dijt de bebouwing verder uit langs de wegen
waarbij het zicht op de beboste hellingen en de valleien belemmerd
wordt. De hellingen en de topzone dienen gevrijwaard te blijven van
nieuwe bebouwing om de esthetische waarde van deze beboste hellingen
niet aan te tasten. In het noorden van deze ankerplaats ligt nog een
vrij waardevol dalhoofd (NE-SW georiënteerd) dat niet in de ankerplaats
opgenomen is omdat het gescheiden wordt door de N494 van het
ankerplaats. Rond de ankerplaats liggen nog enkele kleinere bosjes (o.a.
Bassegembos) die kunnen verbonden worden met de bossen uit deze
ankerplaats.
