Grotenhoutbos - Gierlebos
=========================

:Ankerplaats ID: A10017




Omschrijving
------------

Grotenhoutbos betreft een restant van een historisch uitgestrekt
bosgebied van meer dan 2000 ha, gelegen tussen de dorpskernen van Gierle
en Vosselaar in de Antwerpse Kempen. De begrenzing van de ankerplaats
wordt hoofdzakelijk gevormd door wegeninfrastructuur met de autosnelweg
E34 ten noorden, De Turnhoutsebaan ten oosten en ten zuiden en de
Beesebaan ten westen. In de vroege middeleeuwen was dit gebied een
foreest. In de 12de eeuw werd het jachtdomein van de hertogen van
Brabant en maakte zo deel uit van de 6 grote Brabantse vrije waranden.
Naast jachtterrein, vervulde het Grotenhoutbos een belangrijke functie
als leverancier van hout voor de opbouw van grote en vaak bekende
gebouwen in de omgeving. Dit economisch gebruik maakte echter geregelde
aanplantingen noodzakelijk, waardoor het oorspronkelijke loofhoutbos
overging naar gemengd bos. Zo zien we op een plan van het gebied uit
1753 dat naald- en loofhout in een ongeveer gelijke verdeling voorkomen.
Verder zijn de 2 hoofdreven, Grote Dreef en Gierlse Dreef, reeds
aanwezig en is het bos volledig omgracht. Bij Ferraris (1777) is het
bosbestand uitgebreid naar zowel het noorden als het zuiden, een
toestand die bij Vandermaelen (1854) bijna onveranderd is terug te
vinden, uitgezonderd de westzijde die dan gedeeltelijk terug is omgezet
naar heide. De huidige structuur met drevenpatroon en een uitgebreid
hydrografisch netwerk komt overeen met wat we terugvinden op de kaart
van het Institut Cartographique Militaire, die de toestand weergaaft in
het begin van de 20ste eeuw (1909). Vandaag kan het bos worden
gekarakteriseerd als vochtig loofbos van voornamelijk Eik, Berk en Beuk,
maar ook Els en Es- met een rijke ondergroei van zeldzame en minder
zeldzame bosplanten. Hier en daar komen naaldhoutaanplanten voor. Het
omringende landbouwgebied heeft een zeer open karakter met behoorlijk
wat lijnvormige kleine landschapselementen. Als oud boscomplex herbergt
het Grotenhoutbos waardevolle oude bosvegetaties en dankzij het
voorkomen van een dicht slotenstelsel, verschillende bodemtypen en een
uitgesproken microreliëf, worden vele overgangssituaties gecreëerd
tussen verschillende biotooptype, wat resulteert een rijke variatie aan
planten- en diersoorten. Daarnaast is het Grotenhoutbos 1 van de weinige
bosgebieden in de provincie Antwerpen die door de eeuwen heen steeds bos
zijn gebleven en vertegenwoordigt het als historisch complex dan ook een
belangrijke bron van autochtoon genetisch materiaal voor bosplanten. Het
geheel van het indrukwekkende en natuurwetenschappelijk waardevolle bos
binnen een zo goed als gaaf, open landbouwgebied met historische
structuren, geeft het Grotenhoutbos een bijzondere waarde.



B.landschapswaarden
-------------------


Wetenschappelijke waarde:
~~~~~~~~~~~~~~~~~~~~~~~~~

Als oud boscomplex herbergt het Grotenhoutbos waardevolle oude
bosvegetaties en dankzij het voorkomen van een dicht slotenstelsel,
verschillende bodemtypen en een uitgesproken microreliëf, worden vele
overgangssituaties gecreëerd tussen verschillende biotooptype, wat
resulteert een rijke variatie aan planten- en diersoorten. Dit oude en
uitgestrekte bosgebied fungeert bovendien als een kerngebied in het
ecologische netwerk voor een aantal minder algemene diersoorten en vormt
het een uiterst waardevol gebied voor autochtone genenbronnen voor
bosplanten.

Historische waarde:
~~~~~~~~~~~~~~~~~~~


Het Grotenhoutbos betreft een aanzienlijk restant van een eertijds
domaniaal bos dat dienst deed als jachtgebied voor de Hertogen van
Brabant. De naam van het Grotenhoutbos duikt voor het eerst op in 1302;
bij Ferraris (1777) en Vandermaelen (1854) is er sprake van 'Grooten
Houts Bosch' en betreft het een uitgestrekt bosgebied met afwisseling
van loof- en naaldhout. De bosstructuur met open stukken is gaaf
gebleven sinds het begin van de 20ste eeuw (MGI,1909). De drogere
gebieden -droge zandruggen langsheen de beekvalleien- hebben een
belangrijk archeologisch potentieel omdat zij van oudsher uitgelezen
nederzettingszones zijn.

Esthetische waarde:
~~~~~~~~~~~~~~~~~~~

Het aaneengesloten bosgebied vormt een mooi
contrast met het open, gave landbouwgebied rondom. De indrukwekkende
dreven, het uitgebreide grachtenstelsel en de verspreid voorkomende open
percelen resulteren in afwisseling en mooie zichten binnen het beboste
complex.


Ruimtelijk-structurerende waarde:
~~~~~~~~~~~~~~~~~~~~~~~~~~~~~~~~~

Ruimtelijk structureel vormt het gesloten bos met een aantal
imposante dreven en een uitgebreid grachtenstelsel een sterk
contrasterend element binnen het omliggende open landbouwgebied.



A. LANDSCHAPSELEMENTEN EN OPBOUWENDE ONDERDELEN
-----------------------------------------------



GEOMORFOLOGIE/HYDROGRAFIE
~~~~~~~~~~~~~~~~~~~~~~~~~

**Microreliëf:**

 * microreliëf


**Hydrografische Elementen:**

 * waterloop


Bosloop, Oude Dijkloop, Breemloop

ELEMENTEN VAN BOUWKUNDIG ERFGOED, NEDERZETTINGEN EN ARCHEOLOGIE
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

**Kastelen, landgoederen en aanhorigheden:**

 * boswachterswoning


2 boswachtershuisjes

**Landbouwkundig erfgoed:**

 * hoeve


Verlaten boerderij

 **Archeologische elementen:**
Vrij hoge archeologische potentiewaarde

ELEMENTEN VAN TRANSPORT EN INFRASTRUCTUUR
~~~~~~~~~~~~~~~~~~~~~~~~~~~~~~~~~~~~~~~~~

**Wegenis:**


Veldwegen

**Waterbouwkundige infrastructuur:**

 * grachtenstelsel



ELEMENTEN EN PATRONEN VAN LANDGEBRUIK
~~~~~~~~~~~~~~~~~~~~~~~~~~~~~~~~~~~~~

**Lijnvormige elementen:**

 * dreef
 * bomenrij
 * houtkant

**Kunstmatige waters:**

 * vijver


**Bos:**

 * naald
 * loof
 * broek
 * middelhout
 * hooghout



OPMERKINGEN EN KNELPUNTEN
~~~~~~~~~~~~~~~~~~~~~~~~~

Geen knelpunten of opmerkingen.
