Turnhouts vennengebied
======================

Anker ID: A10082
----------------

**Landschap**

--------------

A. LANDSCHAPSELEMENTEN EN OPBOUWENDE ONDERDELEN
-----------------------------------------------

--------------

GEOMORFOLOGIE/HYDROGRAFIE
~~~~~~~~~~~~~~~~~~~~~~~~~

**Microreliëf:**

 * microreliëf
 * talud


**Hydrografische Elementen:**

 * waterloop
 * rivier


Nattenloop, Meergorenloop, Mark, Noordermark

**Moerassige gronden:**

 * ven



ELEMENTEN VAN BOUWKUNDIG ERFGOED, NEDERZETTINGEN EN ARCHEOLOGIE
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

**Koeren en hovingen:**

 * park


**Bouwkundig erfgoed:**

 * villa


**Landbouwkundig erfgoed:**

 * hoeve
 * schuur


**Kerkelijk erfgoed:**

 * kapel



ELEMENTEN VAN TRANSPORT EN INFRASTRUCTUUR
~~~~~~~~~~~~~~~~~~~~~~~~~~~~~~~~~~~~~~~~~

**Spoorweg:**

 * verlaten spoorweg

**Waterbouwkundige infrastructuur:**

 * grachtenstelsel



ELEMENTEN EN PATRONEN VAN LANDGEBRUIK
~~~~~~~~~~~~~~~~~~~~~~~~~~~~~~~~~~~~~

**Puntvormige elementen:**

 * bomengroep
 * solitaire boom


**Lijnvormige elementen:**

 * dreef
 * bomenrij
 * houtkant

**Topografie:**

 * blokvormig


**Historisch stabiel landgebruik:**

 * plaggenbodems
 * heide


**Bos:**

 * naald
 * loof
 * struweel



OPMERKINGEN EN KNELPUNTEN
~~~~~~~~~~~~~~~~~~~~~~~~~

De recreatiedruk, die de laatste decennia reeds sterk is afgenomen, moet
in goede banen worden geleid om negatieve gevolgen op de ontwikkeling
van het landschap te voorkomen. Daarnaast is het aangewezen dat de
aarden padenstructuur behouden blijft. Knelpunt in dit landschap is het
voorkomen van de Steenweg op Baarle-Hertog, die het landschap ruimtelijk
verdeelt en een harde barrière vormt.

--------------

B.landschapswaarden
-------------------

Wetenschappelijke waarde:
Het Turnhouts Vennengebied is een mozaïek van aan natte condities
gebonden vegetaties, die hier en daar worden doorbroken door
vennencomplexen met een behoorlijke oppervlakte. Deze laatste zijn een
zeldzaam verschijnsel voor Vlaanderen en zelfs voor Europa. Doordat de
ondergrond uit klei bestaat, zijn deze vennen stabiel en weinig gevoelig
voor verdroging en verzuring. Ze bevatten als gevolg daarvan een zeer
waardevolle water- en oevervegetatie. Samen met de omgevende
heidevegetatietypes, relatief onverstoorde percelen nat grasland en
boscomplexen, vormen deze open waters het ideale biotoop voor talrijke
diersoorten, waarvan vooral de vogels, vlinders en libellen
vermeldenswaardig zijn.
Historische waarde:
Tot op vandaag weerspiegelt het landschap onder de vorm van de
blokvormige peceelsstructuur de gevolgen van de grootschalige
verkaveling die doorging rond 1770. Het tracé van de nu verlaten
spoorlijn in het oosten van het gebied is reeds te herkennen op de
historische kaart van Vandermaelen (1854), net als een gedeelte van het
wegenpatroon. Sinds het begin van de 20ste eeuw (cfr. MGI 1909) is de
landschapsstructuur zo goed als stabiel gebleven. Het nijverheidsgebouw
van de voormalige garenblekerij 'Boones Blijk' gaat terug tot midden de
18de eeuw; de bijhorende kapel werd opgetrokken in 1904. De driezijdige
vijver bij de blekerij en de grachten tussen de vijver en de 3 nabij
gelegen vennen zijn restanten van de vroegere aanleg van een
spoelreservoir (vijver) met grachtenstelsel voor watervoorziening. De
Engelandhoeve, voormalige tijkweverij en verblijfplaats voor werknemers
van de blekerij, gaat terug tot de eerste helft van de 19de eeuw.
Esthetische waarde: Open en gesloten structuren wisselen elkaar af en
zorgen voor een landschappelijk gevarieerde structuur, die wordt
versterkt door een paar lichte verhevenheden in het verder vlakke
landschap. De lage vegetatie rondom de vencomplexen bieden de
mogelijkheid tot mooie vergezichten. Als geheel vertegenwoordigt deze
mozaïek van vennen, heide, graslanden en bos een hoge esthetische
waarde.
Sociaal-culturele waarde : Het hele gebied heeft een belangrijke rol
gespeeld in de ontwikkeling van de Turnhoutse blekerij-industrie. De
vennen in het gebied werden gebruikt voor het bleken omdat de bijzondere
kwaliteit en de zuurtegraad van het water het textiel een 'perfekt
witte' kleur gaf.
Ruimtelijk-structurerende waarde:
Deze ankerplaats vertegenwoordigt een mooi voorbeeld van een, voor de
Noorderkempen typisch, coulisselandschap met een afwisseling van
compartimenten bos en compartimenten weiland. Opvallend in het geheel
zijn de vencomplexen die als het ware 'gaten' in het landschap vormen en
op deze manier zorgen voor extra openheid.

--------------

C.TEKSTUELE Omschrijving
------------------------

Het landschap 'Turnhouts Vennengebied' is gelegen in de gemeenten
Turnhout en Merksplas op de waterscheiding tussen Maas en Schelde en
behoort daarmee tot de Antwerpse Noorderkempen. Het wordt begrensd door
Bloksgoor in het noorden, de Bremstraat, de Watertappingstraat en het
Fietspad in het oosten, Heizijde en Dennenstraat in het zuiden en de
Langvenstraat en Geheulsedijk in het westen. Tot in de tweede helft van
de 18de eeuw (cfr. Ferraris, 1777) werd deze ankerplaats, op het meest
zuidelijke deel na, gekenmerkt door uitgestrekte heide met vennen. Een
aantal van de nu nog bestaande vennen zijn reeds op de kaarten uit 1777
te situeren. In de zuidelijke punt van de ankerplaats herkennen we het
driehoekige domein van de garenblekerij 'Boones Blijk', omgeven door
akkers, weiland en enkele kleinere bospercelen. Het thans nog bestaande
nijverheidsgebouw van de garenblekerij gaat terug tot 1739. Rond 1770
werd onder Maria-Theresa begonnen met de grootschalige verkaveling in
blokken van het heide- en vennengebied ten noorden van de bewoning van
Turnhout. Uit deze periode dateren eveneens de eerste dennenaanplanten.
Vanaf 1826 begon de blekerij gebruik te maken van het in de omgeving
voorhanden zijnde venwater. De vennen in het gebied waren omwille van de
bijzondere kwaliteit en zuurtegraad van het water ideaal voor het bleken
van het textiel tot het een 'perfect witte' kleur had. In functie van
dit bleken werden grachten gegraven om het water van de vennen naar
bleekweiden en een spoelreservoir te leiden. De bleekweiden zijn
ondertussen verdwenen, maar het spoelreservoir is nog te herkennen als
een vijver en de grachtenstructuur tussen de iets ten noorden gelegen
vennen en de vijver is eveneens bewaard gebleven. Ook uit deze periode
is de Engelandhoeve, een voormalige tijkweverij en de verblijfplaats van
de werknemers van een blekerij uit de omgeving. Gedurende bijna 100 jaar
heeft het zuidelijke gedeelte van de ankerplaats een belangrijke rol
gespeeld in de ontwikkeling van de Turnhoutse blekerij-industrie. Het
noordelijke heidegedeelte werd vermoedelijk tot WOII begraasd of
gebrand. Van dan af kregen echter landbouw en recreatie meer en meer vat
op het gebied. Ten behoeve van de landbouw werd het heidegebied volledig
verkaveld en wat niet te nat of te arm was, werd omgezet in weiland. Een
grootschalig landschap met restanten bosgebied en vooral open
landbouwgebied is hiervan het resultaat. Verder werd in het gebied
gejaagd, gevist en werd het venwater gebruikt voor het wassen van
auto's. Langsheen de oude en in onbruik geraakte spoorweg werd een
fietspad aangelegd. De laatste decennia zijn de negatieve impact van
landbouw en recreatie sterk afgenomen, wat zich heeft vertaald in een
toenemende rijkdom van fauna en flora. Het Turnhouts Vennengebied heeft,
als mozaïek van aan natte condities gebonden vegetaties, die hier en
daar worden doorbroken door vennencomplexen met een behoorlijke
oppervlakte, een belangrijke natuurwetenschappelijke waarde. De grote
vennencomplexen zijn een zeldzaam verschijnsel voor Vlaanderen en zelfs
voor Europa. Doordat de ondergrond uit klei bestaat, zijn ze stabiel en
weinig gevoelig voor verdroging en verzuring. Als gevolg daarvan,
vertonen ze een zeer waardevolle water- en oevervegetatie. Samen met de
omgevende heidevegetatietypes, relatief onverstoorde percelen nat
grasland en boscomplexen, vormen deze open waters het ideale biotoop
voor talrijke diersoorten, waarvan vooral de vogels, vlinders en
libellen vermeldenswaardig zijn. Deze ankerplaats vertegenwoordigt een
mooi voorbeeld van een, voor de Noorderkempen typisch, coulisselandschap
met een afwisseling van compartimenten bos en compartimenten weiland.
Opvallend in het geheel zijn de vencomplexen die als het ware 'gaten' in
het landschap vormen en op deze manier zorgen voor extra openheid en
mooie zichten. De landschappelijk gevarieerde structuur, die wordt
versterkt door een paar lichte verhevenheden in het verder vlakke
landschap zorgen voor een esthetisch waardevol geheel. Verspreid
voorkomend bouwkundig erfgoed, waaronder de garenblekerij 'Boones Blijk'
en bijhorende kapel , de overblijfselen van blekerij Borghs uit 1826 en
de Engelandhoeve dragen bij tot de historische waarde van deze
ankerplaats. Om het behoud van de waarden van dit landschap te
verzekeren, is het noodzakelijk dat de recreatiedruk in de hand wordt
gehouden en dat wordt getracht om de landschapsstructuur- en opbouw te
bewaren.
