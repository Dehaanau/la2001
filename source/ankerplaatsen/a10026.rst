Domein Middelheim-Vogelzang
===========================

:Ankerplaats ID: A10026




C.TEKSTUELE Omschrijving
------------------------

De ankerplaats Middelheim-Vogelzang is gelegen in de Antwerpse
deelgemeenten Berchem en Wilrijk. De begrenzing van dit landschap wordt
gevormd door de ring rond Antwerpen in het noorden, de Craeybeckxtunnel
en de infrastructuur van Ziekenhuis Middelheim en de Universiteit
Antwerpen in het oosten en zuiden en de Beukenlaan en de bewoning van de
wijk Den Brand in het westen. Domein Middelheim-Vogelzang omvat een
relatief groot parkdomein met heel wat bouwkundig erfgoed, temidden van
sterk verstedelijkt gebied aan de rand van Antwerpen. Een eerste
vermelding van een 'stede te Middelem', eigendom van de kartuizers,
dateert van 1342. Aanvankelijk betrof het een hoeve; volgens een akte
van 1499 'een omwaterd huis met stalling en duifhuis'. In 1553 was
sprake van een omwaterd stenen huis en in 1563 van een hof van
plaisantie. Het huidige 'Kasteel Middelheim' werd in de tweede helft van
de 18de eeuw opgetrokken in classicistische stijl en vertoont een
rechthoekig grondplan. Rond het kasteel loopt een gracht met bruggen aan
oost- en westzijde. Tussen de omwallingen bevinden zich tevens een
paviljoen, oranjerie en hovenierswoning. Het bijhorende park werd reeds
in de 18de eeuw omschreven als een park met beelden en vervult nu
opnieuw die functie als openluchtmuseum voor beeldhouwkunst. Het goed
Den Brandt werd voor een eerste maal vermeld in 1396 en ontstond
waarschijnlijk uit en naast het domein Middelheim. Oorspronkelijk betrof
het waarschijnlijk een hoeve met huizing, later een hof van plaisantie
en nadien een kasteel. Het laatclassicistisch kasteel Den Brandt werd
opgetrokken in 1790, maar kreeg zijn huidige uitzicht tijdens de tweede
helft van de 19de eeuw. Het vertoont een rechthoekig grondplan en is
samen met de dienstgebouwen in U-vorm geschikt rond een staatsieplein
met bloemperken en fontein. Achter het kasteel en de dienstgebouwen
bevindt zich het park met waterpartijen en een waardevol bomenbestand.
Van het vroegere Kasteel 'Vogelenzang' bleven enkel 2 dienstgebouwen in
classicistische stijl bewaard. Het omliggende park wordt intensief
gebruikt voor recreatie (sportvelden, speeltuin, e.d.), maar bezit
desalniettemin een nog belangrijk bomenbestand. Het historische
drevenpatroon van Beukenlaan en Middelheimlaan vormt binnen het geheel
een belangrijk structurerend element. De samenhang van het gehele domein
met de vroegere landelijke omgeving is, door de komst van bebouwing en
infrastructuur, jammer genoeg volledig verloren gegaan. Niettemin
vertegenwoordigt dit parkgebied als restant groene ruimte in de
stedelijke rand zowel vanuit historisch, wetenschappelijk als
ruimtelijk-structurerend oogpunt een aanzienlijke waarde en vormt het
bovendien een rustpunt binnen de omgevende wegeninfrastructuur en dichte
bebouwing.



B.landschapswaarden
-------------------


Wetenschappelijke waarde:
~~~~~~~~~~~~~~~~~~~~~~~~~

In alledrie de parken komt een behoorlijk loofbomenbestand voor.
Binnen de sterk verstedelijkte rand van Antwerpen, voorziet dit gebied
nog in een restant geschikt habitat voor avifauna en knaagdieren.

Historische waarde:
~~~~~~~~~~~~~~~~~~~


De eerste melding van domeinen 'Middelheim' en 'Den Brandt' gaat
terug tot de 14de eeuw. Het gebouwenpatrimonium van beide domeinen,
waarvan het belangrijkste gedeelte in classicistische stijl, bleef goed
bewaard. Van kasteel 'Vogelenzang' daarentegen, resten ons enkel 2
dienstgebouwen. Het drevenpatroon van de Middelheimlaan en Beukenlaan is
reeds terug te vinden bij op de historische kaart van Ferraris uit 1777.

Esthetische waarde:
~~~~~~~~~~~~~~~~~~~

Relatief groot parkdomein met enkele mooie
historische gebouwen, omgeven door sterk verstedelijkt gebied.


Sociaal-culturele waarde:
~~~~~~~~~~~~~~~~~~~~~~~~~


Het Middelheimpark werd reeds in de 18de
eeuw omschreven als een park met beelden en vervult nu nog steeds die
functie als openluchtmuseum voor beeldhouwkunst.

Ruimtelijk-structurerende waarde:
~~~~~~~~~~~~~~~~~~~~~~~~~~~~~~~~~

De kastelen van Middelheim en Den Brandt zijn samen met het
resterende drevenpatroon belangrijke structurerende elementen binnen de
dicht bebouwde omgeving van de stedelijke Antwerpse rand.



A. LANDSCHAPSELEMENTEN EN OPBOUWENDE ONDERDELEN
-----------------------------------------------



GEOMORFOLOGIE/HYDROGRAFIE
~~~~~~~~~~~~~~~~~~~~~~~~~

**Microreliëf:**

 * microreliëf



ELEMENTEN VAN BOUWKUNDIG ERFGOED, NEDERZETTINGEN EN ARCHEOLOGIE
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

**Koeren en hovingen:**

 * park


3 parken

**Kastelen, landgoederen en aanhorigheden:**

 * kasteel
 * orangerie
 * muur
 * kasteelgracht


**Militair erfgoed:**

 * bunker


**Kerkelijk erfgoed:**

 * kapel


**Klein historisch erfgoed:**

 * standbeeld
 * gedenkteken


ELEMENTEN EN PATRONEN VAN LANDGEBRUIK
~~~~~~~~~~~~~~~~~~~~~~~~~~~~~~~~~~~~~

**Puntvormige elementen:**

 * bomengroep
 * solitaire boom


**Lijnvormige elementen:**

 * dreef

**Kunstmatige waters:**

 * vijver


**Bos:**

 * loof



OPMERKINGEN EN KNELPUNTEN
~~~~~~~~~~~~~~~~~~~~~~~~~

Het Nachtegalenpark kent een zeer sterke recreatiedruk met sportvelden,
een speeltuin, een dierenpark en 2 tavernen. In de noordoostelijke punt
van de ankerplaats ligt een zone waarvoor herstel is gewenst. Hetzelfde
geldt voor de percelen, ingenomen door de Antwerpse groendienst.
