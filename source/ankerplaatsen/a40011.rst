St. Elooiskreek
===============

:Ankerplaats ID: A40011






Omschrijving
------------

De Sint- Elooispolder, op grondgebied van Wachtebeke, aan de
Nederlandse grens gelegen, is een complex bestaande uit akkers en weiden
die in 1676 werd ontgonnen. Sporadisch werden de kavelgrenzen afgezoomd
met knotbomenrijen en Canadapopulieren. De dijken die deze polder
omgeven vormen voor een groot deel de grens met Nederland. De kreek
heeft een vrij grillige vorm: ze bestaat afwisselend uit al dan niet
verlande delen, die met smalle watergangen verbonden zijn, en
rietlanden. Er is een fraai bodemgradiënt aanwezig met in de richting
van de Sint- Elooiskreek, een overgang van droge tot matig natte zand-
en zandleemgronden (tegen de dijken aan), naar ondiepe, natte zandleem
op zand en sterk tot matig gleyige klei op zand (aan de kreekranden).
Centraal, tegen de brakke kreek aan, ligt een droge stuifzandkop met
daarop een naaldbosje en voedselarmer grasland. Dit is binnen het
Vlaamse krekengebied een vrij unieke situatie. De kreek is afgeboord met
brede rietkragen, zeggevegetaties en natte hooi- of weilanden. Er zijn
ongetwijfeld ook kwelinvloeden aanwezig, maar deze komen niet tot uiting
door verdroging en vermesting. Dit is een gebied waar er vrij weinig
gegevens over zijn. Door intensivering van de landbouw en de toenemende
bioindustrie is er een toenemende vermesting, sterke verdroging,
verstoring en verlies van het kreekhabitat. Gronden worden over een
grote oppervlakte opgehoogd. Om het ontstaan van de polders met zijn
kreken te kunnen situeren moet men terug in de tijd. Het hele gebied
behoort tot de Vlaamse Vallei, een paleovallei, die 25 000 jaar geleden,
bij de aanvang van het Boven-Pleni-Glaciaal, nagenoeg volledig met puin,
dat door verwilderde rivierstelsels werd aangevoerd, opgevuld werd. Toen
op dat moment de fluviatiele activiteit daalde steeg de eolische
activiteit. Hierdoor ontstonden de dekzanden, die hoofdzakelijk van
lokale oorsprong waren. Ze ontstonden door eolische herwerking van de
fluviatiele afzettingen uit het Onder- en het Boven-Pleni-Weicheliaan
(65000 tot 13000 BP). De dekzanden worden in de Vlaamse Vallei in
parallelle ruggetjes afgezet. Het Tertiaire substraat ligt onder een
meer dan twintig meter dik pakket van jong-Kwartaire sedimenten
bedolven. De huidige poldergrens komt overeen met de meest landinwaarts
gelegen kustlijn. Deze liep dikwijls tot aan een dekzandrug, die een
natuurlijke barrière tegen mariene overstromingen vormde. Deze
zandruggen konden op verschillende plaatsen doorgeslagen worden met het
ontstaan van donken tot gevolg. Het jonge polderlandschap, op mariene
kleien en zanden, is tijdens de voorbije eeuwen uit de zee geboren. In
het zuiden wordt het door een ketting van dijken van een veel ouder
landschap op dekzanden, het Meetjesland, afgesloten. Het huidige
krekengebied was voor de overstromingen, die vanaf de 12e eeuw het
gebied troffen, een dekzandgebied dat reeds ontgonnen was en van een
grachten- en wegenstelsel voorzien, net als het Meetjesland. Ten noorden
van de dekzandrug loopt dit 12de- eeuwse landschap onder het polderdek
verder. Naarmate men noordelijker gaat daalt de hoogteligging en stijgt
de grondwaterspiegel relatief, tot boven het maaiveld. Hierdoor komen er
steeds meer moerassen voor en kon een veenpakket tot ontwikkeling komen.
Waar het veendek het dikste is, is ook het bovenliggende mariene
kleipakket dik waardoor deze veenlagen nu niet meer in het landschap te
herkennen zijn. Het is pas vanaf de 12e eeuw dat dit gebied in de greep
van zware zeeoverstromingen komt. Voor het ontstaan van de huidige
benedenloop van de Westerschelde in 836 konden de noordwesterstormen
immers niet zover landinwaarts dringen. Het gebied, dat niet door
duinengordels beschermd is, kende de ene na de andere catastrofale
overstroming, waarbij telkens nieuwe lagen marien zand en klei op de
dekzanden worden afgezet. De mariene oorsprong van de kreken is nog
duidelijk herkenbaar door het voorkomen van zoutminnende planten. Grote
kloosterorden kwamen zich vanaf de 12e eeuw in het gebied vestigen om
het in beheer te nemen. Monniken en broeders werden financiers en
uitvoerders van grote werken die zouden leiden tot de ontginning van een
rijke en vruchtbare streek. Toen er op het einde van de 12e eeuw in de
steden een grotere behoefte aan brandstof ontstond werden de moeren
economisch bijzonder interessant. De grootgrondbezitters organiseerden
grootscheepse ontginningen van de veenlagen. Er ontstonden nieuwe
nederzettingen voor turfstekers en daarnaast werd ook aan zoutwinning
gedaan. Na de overstromingen van de 14e eeuw, o.a. te wijten aan de
slechte toestand van de dijken die wegens voortdurend politiek gekrakeel
verwaarloosd werden, werd het turfsteken een gevaarlijke zaak. Toch gaat
het turfsteken nog enkele eeuwen op een kleinere schaal door. Tijdens de
jongste twee eeuwen werden nog enkele polders op de zee gewonnen, dit op
een rationele en grootschalige wijze. Gedurende beide wereldoorlogen
werden weerom omwille van strategische redenen heel wat polders onder
water gezet. Na de 2e Wereldoorlog komt de schaalvergroting van de
landbouw opzetten; oude patronen verdwijnen, oude dijken worden
afgegraven om plaats te maken voor grote percelen. De kreken verlopen
opvallend rechtlijnig en vertonen ortogonale richtingsveranderingen. Dit
verschijnsel doet zich niet alleen voor bij brede kreken, maar ook bij
smalle, verlande kreekarmen. Dit verloop is onnatuurlijk en suggereert
een antropogene invloed. Uit de naam van de kreken op sommige 17e eeuwse
kaarten en uit de vergelijking van het krekenpatroon met de kaart van
P.Pourbus kan dus besloten worden dat het overstromingswater een
bestaand tracé van wegen en grachten gevolgd heeft. De watergangen
werden door het instromende water geërodeerd en verbreed, waardoor de
wegen die naast die watergangen liepen uiteindelijk verdwenen. Dit
verklaart het hoekige verloop van de kreken in dit gebied. De vorm van
de open en verlande kreken hebben een herkenbare structuur die door de
toenmalige ruimtelijke indeling bepaald werd; dit in scherp contrast tot
de kreken in de kustpolders. De omliggende polders liggen bijna volledig
onder akkerland, uitzondering hierop is het weiland aan de kreken
verbonden. Behalve de verspreid liggende hoeves, is de bewoning aan het
dijkenpatroon gebonden. Dit resulteert in een lintbebouwing van kleine
dijkhuisjes.



Landschapswaarden
-----------------


Wetenschappelijke waarde
~~~~~~~~~~~~~~~~~~~~~~~~

De Sint- Elooiskreek is gelegen in krekengebied ten oosten van het
kanaal Gent-Terneuzen, te noorden van de overgang naar de dekzandrug
Maldegem - Stekene. Een groot aantal zeldzame en bedreigde
plantensoorten komen in en langs de kreek voor. De kreek is een restant
van een oud krekenstelsel. Als gevolg van zware zeeoverstromingen
schuurde het water de diepe geulen in de laaggelegen gronden uit.

Historische waarde
~~~~~~~~~~~~~~~~~~

De omliggende polder is ontgonnen in 1676. Op de Ferrariskaart is de
kreek duidelijk herkenbaar, ze is gelegen in het open landschap van de
St-Elooispolder. Idem bij Vandermaelen en MGI 1/20,000.Sporadisch werden
de kavelgrenzen afgezoomd met knotbomenrijen en Canadapopulieren. De
dijken die deze polder omgeven vormen voor een groot deel de grens met
Nederland.

Esthetische waarde
~~~~~~~~~~~~~~~~~~

De waterpartijen, met rietkragen afgezoomd, zijn
in een vlak, open polderlandschap gelegen. Resten van vroegere kreken
zijn te herkennen op de orthofoto, deze zijn nu verland. De polder is
met dijken omgeven, deze vormen grotendeels de grens met Nederland. De
ligging van de dijken wordt door de bomenrijen bovenop het dijklichaam
geaccentueerd.

Ruimtelijk-structurerende waarde
~~~~~~~~~~~~~~~~~~~~~~~~~~~~~~~~

De kreken met de dijken zijn typerend voor de polders. De kreken
hebben een hoekig verloop, dit doordat het instromende water bij het
ontstaan van de kreken, de bestaande wegen en waterlopen volgde. De
dijken, met de vegetatie op het dijklichaam, begrenzen het zicht in de
polder. De Sint- Elooiskreek is langs drie zijden door de grens met
Nederland omgeven.



Landschapselementen en opbouwende onderdelen
--------------------------------------------



Geomorfologie/hydrografie
~~~~~~~~~~~~~~~~~~~~~~~~

**Microreliëf:**

 * microreliëf


**Macroreliëf:**

 * macroreliëf

**Hydrografische Elementen:**

 * waterloop
 * kreek


**Moerassige gronden:**

 * moeras
 * veen
 * rietland


kwel

Elementen van bouwkundig erfgoed, nederzettingen en archeologie
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

**Landbouwkundig erfgoed:**

 * hoeve


Hoeve St- Elooi (1799)

**Klein historisch erfgoed:**

 * grenspaal



ELEMENTEN VAN TRANSPORT EN INFRASTRUCTUUR
~~~~~~~~~~~~~~~~~~~~~~~~~~~~~~~~~~~~~~~~~

**Wegenis:**

 * weg
 * pad


**Waterbouwkundige infrastructuur:**

 * dijk
 * sluis


Sluis voorzien van steen met jaartal 1784

ELEMENTEN EN PATRONEN VAN LANDGEBRUIK
~~~~~~~~~~~~~~~~~~~~~~~~~~~~~~~~~~~~~

**Puntvormige elementen:**

 * bomengroep
 * solitaire boom


**Lijnvormige elementen:**

 * dreef
 * bomenrij

**Topografie:**

 * blokvormig
 * onregelmatig


**Bos:**

 * naald
 * loof
 * broek
 * hooghout
 * struweel


**Bijzondere waterhuishouding:**

 * polder



OPMERKINGEN EN KNELPUNTEN
~~~~~~~~~~~~~~~~~~~~~~~~

Dit is een gebied waar er vrij weinig gegevens over zijn. Door
intensivering van de landbouw en de toenemende bioindustrie is er een
toenemende vermesting, sterke verdroging, verstoring en verlies van het
kreekhabitat. Gronden worden over een grote oppervlakte opgehoogd.

