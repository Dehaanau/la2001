Vidaigneberg - Rodeberg met Hellegatbos - Douvevallei
=====================================================

Anker ID: A30039
----------------

**Landschap**



A. LANDSCHAPSELEMENTEN EN OPBOUWENDE ONDERDELEN
-----------------------------------------------



GEOMORFOLOGIE/HYDROGRAFIE
~~~~~~~~~~~~~~~~~~~~~~~~~

**Microreliëf:**

 * talud


geologisch bepaald;

**Macroreliëf:**

 * macroreliëf
 * heuvel
 * holle weg

vidaigne- en rodeberg; interlfuviumgrens

**Hydrografische Elementen:**

 * beek
 * vallei


Douvevallei; talrijke beken

**Geologie:**


zgn. Diestiaanafzettingen op toppen

ELEMENTEN VAN BOUWKUNDIG ERFGOED, NEDERZETTINGEN EN ARCHEOLOGIE
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

**Koeren en hovingen:**

 * park


bij kasteel Behaeghel

**Kastelen, landgoederen en aanhorigheden:**

 * kasteel


kasteel Behaeghel

**Molens:**

 * windmolen


Lijstermolen

 **Archeologische elementen:**
archeologische resten op vidaigne- en rodeberg???

ELEMENTEN VAN TRANSPORT EN INFRASTRUCTUUR
~~~~~~~~~~~~~~~~~~~~~~~~~~~~~~~~~~~~~~~~~

ELEMENTEN EN PATRONEN VAN LANDGEBRUIK
~~~~~~~~~~~~~~~~~~~~~~~~~~~~~~~~~~~~~

**Lijnvormige elementen:**

 * bomenrij
 * houtkant
 * knotbomenrij

langs beken, op taluds, langs steilranden van beken

**Kunstmatige waters:**

 * vijver


bij kasteel Behaeghel

**Bos:**

 * naald
 * loof
 * hakhout
 * middelhout



OPMERKINGEN EN KNELPUNTEN
~~~~~~~~~~~~~~~~~~~~~~~~~

Het landelijke karakter van dit landschap dient behouden en versterkt te
worden via uitbreiding van de perceelsrandbegroeiing en beekbegeleidende
begroeiing. De enorme vergezichten maken dat storende invloed van
bepaalde elementen zeer ver reikt en uiteraard in een wijde omgeving
afbreuk doet aan de esthetische waarde. Zo is het aangewezen storende
uitbreidingen bij landbouwbedrijven te bufferen met groenschermen. Ook
de betoncentrale op de weg tussen Kemmel en Elzenwalle dient gebufferd
te worden en de felle kleur van bepaalde bouwwerken dient vermeden te
worden aangezien ze sterk opvallen. Op de heuvels dient het huidige
bosoppervlak behouden te blijven en zelfs uitgebreid te worden om de
waarden van deze beboste toppen te vergroten. De erosie langs de steile
hellingen onder akkerland is een groot probleem en kan verminderd worden
door allerhande duurzame maatregelen: verandering in landgebruik,
aanplanten perceelsrandbegroeiing, perceelsverkleining,... De erosie in
het bos, langs taluds en langs taluds/houtkanten van wegen wordt in de
hand gewerkt door betreding die tijdens bepaalde evenementen zeer
intensief is. Uitbreiding van de huidige woongebieden is af te raden
omwille van het landelijke karkater waarbij men lintbebouwing een hakt
dient toe te roepen. De lintbebouwing verhindert immers de zichten op de
omgeving vanop de weg en omdat vele wegen langs de kamlijnen lopen, zijn
de huidige doorkijken en open ruimtes van groot belang voor de toekomst.
De verblijfsmogelijkheden voor toeristen zorgen voor een verstoring van
het verpsried karakter van de bebouwing en voor een bijkomende last voor
de natuur.



B.landschapswaarden
-------------------


Wetenschappelijke waarde:
~~~~~~~~~~~~~~~~~~~~~~~~~

De Vlaamse heuvelrij van Vidaigne- en Rodeberg sluit in westen aan op
de Zwarte berg (Frankrijk) en in oosten op Scherpenberg en Kemmelberg.
Ze vormt de waterscheidingskam tussen twee grote rivierbekkens in
Vlaanderen én tevens de bodemkundige grens tussen zandlemig- (ten
noorden) en lemig-Vlaanderen (ten zuiden ervan). Op de toppen van deze
heuvelrij treft men nog zgn. Diestiaanafzettingen aan die elders in
Vlaanderen (tenzij in de omgeving van Diest) niet meer aangetroffen
worden. Door de zeer dunne kwartaire afzettingen (lokaal zelfs afwezig)
langs de hellingen en op de toppen vormen de geologische gelaagdheid en
de wisselende textuur van de tertiaire formaties de basis voor de
bronniveau's, amfitheatervormige dalhoofden, stuwwater, beken, de taluds
en graften langs de hellingen De Douvevallei vormt een brede depressie
ten zuiden van de Vlaamse heuvelrij. De beken in deze ankerplaats kennen
veelal een natuurlijke meanderende loop in asymmetrische, diep
ingesneden valleien. De bossen herbergen waardevolle flora en hebben een
grote rijkdom aan hun bosranden. In de bronbossen komt specifiek
vochtminnende vegetatie voor met een zeer waardevolle en rijke flora in
het Hellegatbos. Deze streek kent een grote soortenrijkdom van
knotbomen. In het noorden van de ankerplaats zorgt de ondergrond
(formatie van Kortrijk) voor weinig ingesneden beekvalleien zoals de
Pandoenebeek en de Franse beek.

Historische waarde:
~~~~~~~~~~~~~~~~~~~


De talrijke archeologische sporen uit verschillende tijdperken,
aangetroffen op en rond de heuveltoppen, wijzen op de lange
bewoningsgeschiedenis van deze strategische heuveltoppen. Ook de goed
bewaarde middeleeuwse Galooimotte is een bewoningsrelict. De huidige
bossen vormen een restant van het voormalige en grotere boscomplex op de
heuvelrij. Het hakhoutbeheer werd en wordt nog steeds op sommige
plaatsen toegepast. De top van de Rodeberg had lange tijd heidevegetatie
maar werd later bebost met naaldhout. De vele oorlogsmonumenten,
militaire kerkhoven, gedenktekens,onderaardse gangen, … herinneren aan
het strategisch belang en de wapenfeiten van deze heuvelachtige streek
tijdens WOI.

Esthetische waarde:
~~~~~~~~~~~~~~~~~~~

In dit open landschap bieden de grote
reliëfsverschillen panoramische zichten aan in alle richtingen (naar
Heuvelland en Ieper, naar de Leievallei, naar de Douvevallei,polders,
Poperinge,…) waarbij talrijke elementen en structuren benadrukt worden.
De beekbegeleidende bomen en struiken én de linten van weiland in de
valleien accentueren de (vaak natuurlijke) loop van de beek in het
landschap. De taluds en graften langs de hellingen vallen visueel op,
vooral als de helllingen onder weiland liggen of als de taluds met
houtige struiken of bomen begroeid zijn. De heuvelrij zelf valt op in
het landschap dankzij haar hoogte, én door de bebossing op de toppen en
in sommige dalhoofden. Het grillige reliëf en de grote
reliëfsverschillen compartimenteren het landschap in visueel-ruimtelijke
eenheden. De Douvevallei vormt de grens tussen België en Frankrijk die
door de beekbegeleidende begroeiing goed opvalt. De nederzettingen op de
top van de heuvels met erboven uitstekende kerktoren vormen
oriënteringspunten en blikvangers in het landschap. De lage versnijding
door wegen, de talrijke holle wegen, onverharde wegen met houtkanten en
taluds,… bieden het gebied een esthetische meerwaarde.


Sociaal-culturele waarde:
~~~~~~~~~~~~~~~~~~~~~~~~~


\*

Ruimtelijk-structurerende waarde:
~~~~~~~~~~~~~~~~~~~~~~~~~~~~~~~~~

Het reliëf en de hydrografie (op hun beurt bepaald door de geologie)
bepalen het landgebruik, het wegenpatroon, de bewoning,… Tegelijk vormt
het reliëf ook een grens tussen verschillende landschappelijke,
bodemkundige en hydrografische eenheden.



C.TEKSTUELE Omschrijving
------------------------

Deze ankerplaats wordt in het westen begrensd door de Frans-Belgische
grens en loopt van de Douvevallei nabij Dranouter over de heuvels van
Rode-, Bane- en Vidaigneberg naar Westouter en stopt aan de weg van
Franse grens naar Reningelst. Deze ankerplaats bevat een deel van de
Westvlaamse heuvelrij die de grens vormt tussen het bekken van Schelde
en Leie en het bekken van de Ijzer. Deze heuvelrij vormt tevens de
bodemkundige grens tussen het zandleemgebied in het noorden en het
leemgebied in het zuiden. De heuveltoppen zijn onderling verbonden door
lagere heuvelkammen die men “zadels” noemt. Op de toppen van de Rode-,
Bane- en Vidaigneberg dagzomen zgn. Diestiaanzand en
 * ijzerzandsteenbanken. Deze zandsteenbanken zijn veel resistenter voor
(fluviatiele) erosie en hebben er waarschijnlijk toe bijgedragen dat de
heuvelrij zich kon handhaven. De heuvels zelf kennen een afwisseling van
kleiige en zandige geologische formaties. Waar een zandige formatie rust
op een kleiige of op één met zandsteenbanken ontstaat een watertafel.
Waar de Kwartaire mantel zeer dun of afwezig is langs de grenslijn
tussen beide dagzomende formaties, ontstaat een bron. Op deze bergen
onderscheidt men een drietal etages waar een zandige rust op een kleiige
nl. de formatie van Diest op de formatie van Maldegem (Bartoonklei) rond
een hoogte van ongeveer 120m, binnen de formatie van Lede rond 90 à 100m
en één binnen de formatie van Gent rond een hoogteligging van ongeveer
60 à 70 m. De textuurverandering in de ondergrond is visueel
waarneembaar aan kleine taluds dwars op de helling die de bovenkant van
een kleiige formatie of een zandsteenbank accentueert. Door de lokale
kleiige ondergrond heeft men in het gebied ook stuwwatergronden en
kleine vijvertjes en poelen. In het noorden rond de vallei van de
Paddebeek liggen de formaties van Kortrijk en/of Tielt dicht tegen de
oppervlakte. De talrijke bronnen langs de flanken geven het ontstaan aan
beken die door terugschrijdende erosie amfitheatervormige dalhoofden
doen onstaan rondom de heuvels. De ingesneden dalen met steile wanden in
de bovenlopen zorgen voor een versnijding van de hellingsflanken in
talrijke secundaire waterscheidingskammen. De valleiranden vallen
dikwijls goed op door taluds of door houtkanten. Meer stroomafwaarts
hebben de valleien een asymmetrische vorm waarbij de ene helling steiler
is dan de andere. De vallei van de Douvebeek vormt een brede depressie
tussen de heuvelkam van de Westvlaamse heuvelrij en de interfluviale kam
tussen Douve- en Leiebekken. De beek ontspringt op de zuidelijke helling
van de Vidaigneberg en heeft talrijke grote zijbeken aan de linkeroever
(uit noorden) en kleinere aan de rechteroever. De loop van de zijbeken
van de Douve wordt soms geaccentueerd door begeleidende bomen en
struiken; lokaal hebben ze nog een zeer natuurlijk en kronkelend verloop
met soms steilranden aan de grens van de vallei. In de valleien liggen
verspreid kleine, geïsoleerde bosjes. Door de begeleidende bomen en
struiken langs de Douvebeek stroomopwaarts van kasteel Behaeghel wordt
de staatkundige grens tussen België en Frankrijk visueel geaccentueerd.
De beken op de noordelijke helling (Sulferberg-, Hellegat-, Branders- en
Franse beek) hebben ook sterk ingesneden dalhoofden, begeleidende
bomenrijen langs de loop en in de valleien verspreid enkele kleine
bosperceeltjes. De dalhoofden zijn doorgaans dieper ingesneden en hebben
meer taluds langs de valleiranden in de bovenloop. De Douvebeek
stroomafwaarts van kasteel Behaeghel is na WOI gecalibreerd, verbreed en
rechtgetrokken, maar volgt nog grosso modo de loop uit de 17e-18e eeuw.
Aansluitend bij de beek ligt veelal weiland met weinig
perceelsrandbegroeiing. Daarbuiten is het een mozaïek van akkerland en
huisweiden (aansluitend bij de hoeves). Sommige percelen hebben nog een
vrij gave perceelsrandbegroeiing van knotbomen en struiken. Dit gebied
wordt gekenmerkt door een grote variatie aan knotboomsoorten. De grote
regelmatige blokvormige percelen bij de Douvebeek stroomafwaarts kasteel
Behaege contrasteren sterk met de kleine en onregelmatige percelen langs
hellingen van de heuvelrij. De weinige hoeves liggen zeer verspreid in
het gebied buiten de eigenlijke valleien. De kerk van Dranouter vormt
een oriënteringspunt dankzij haar hoge ligging op het interfluvium
tussen bovenloop van Douvebeek en de Lindebeek. Deze gotische hallekerk
is na WOI heropgebouwd volgens het oorspronkelijke uitzicht waarbij de
oorspronkelijke ijzerzandstenen gebruikt werden voor de onderste
bouwlagen. Rondom ligt een kerkhof met o.a. Britse slachtoffers van WOI.
Kasteel Behaeghel of het Douvekasteel ligt aan de Frans-Belgische grens
langs de Douvebeek. Het dateert van de na-oorlogse periode en is gebouwd
in eclectische stijl met enkele kenmerken van de neo-Vlaams-renaissance.
Het omringende park heeft stijlkenmerken van de engelse landschapsstijl
en heeft parallel aan de landsgrens een vijver. Naast het kasteel resten
nog een conciërge- en hovenierswoing, het koetshuis en een stal. Ten
zuidwesten van de dorpskern van Loker ligt de Galooimotte vlakbij het
“Locrehof”. De omwalde motte werd in bepaalde middeleeuwse geschriften
vermeld als versterking van de nederzetting en heeft een woelige
geschiedenis gekend. Ze had waarschijnlijk ook een belangrijke
statussymbolische functie. Tijdens WOI vormde ze een artilleriepost van
de Duitsers waardoor de bijhorende hoeve volledig vernield werd; de
huidige hoeve is niet heropgebouwd volgens de oorspronkelijke hoeve en
staat ook niet meer op de oorspronkelijke plaats. De motte zelf is
momenteel bebost. De heuveltoppen van Rode-, Bane- en Vidaigneberg zijn
bebost met loof- en naaldbomen en hebben veelal een grote florale
rijkdom aan de bosrand zelf. In het begin van de 19e eeuw was de top van
de Rodeberg nog bedekt met heidvegetatie, maar werd later met naaldhout
beplant. Ter hoogte van de bronnen komt specifieke bronvegetatie voor.
Het Hellegatbos heeft een zeer grote florale soortenrijkdom door de
natte bodemcondities en de ligging rond de bron. Op de hoogste toppen
komen ook planten voor die de ijzerhoudende zandsteen goed verdragen. De
bospercelen hebben slechts een kleine oppervlakte. De bossen op deze
heuvels hebben sterk geleden onder WOI omdat ze gekapt werden of
vernield werden door bominslagen. Men meent echter dat sommige
hakhoutstobben deze kaalslag en vernietiging overleefd hebben en dat er
bomen aanwezig zijn die ouder zijn dan 80 jaar. Op de kabinetskaarten
van graaf de Ferraris (1776) was een groter gedeelte van de heuveltoppen
bebost. Langs de kamlijn van deze heuvelrij loopt een brede baan van
Dikkebusvijver over Klijte en Loker richting Kassel. Langs deze weg
staat heel wat bebouwing die het zicht op de flanken van de heuvels
verhindert en die afbreuk doet aan de esthetische waarde van deze
beboste heuveltoppen. Rond de Vidaigneberg behelst een groot deel van
deze bebouwing handelszaken die vlakbij de grens gelegen zijn. Het
wegenpatroon volgt grosso modo het reliëf en de hydrografie waarbij de
kleinere wegen loodrecht staan op de weg op de kamlijn en zij volgen
vaak een secundaire kamlijn tussen twee beken. Zij hebben vaak taluds,
houtkanten en waardevolle bermen aan beide zijden of vormen echte holle
wegen langs de hellingsflanken. Langs de wegen en vooral aan kruispunten
treft men kapelletjes en kruisen aan (soms van slachtoffers uit WOI). De
beken die ontspringen aan de noordelijke helling van de heuvelrij monden
allen uit in de Franse beek die min of meer parallel aan de oriëntatie
van de heuvelrug loopt. Deze beek heeft begeleidende bomen en struiken
die de loop van de beek accentueren. Aansluitend op de beek liggen
veelal weilanden met resten van knotbomen en struiken. De kerk van
Westouter is omgeven door een kerkhof met o.a. Britse
oorlogsslachtoffers uit WOI; ze ligt net buiten de eigenlijke vallei bij
de steilrand. De kasseiweg rond deze kerk (Lokerstraat) met omringend
kerkhof draagt bij aan de esthetische waarde van deze dorpskerk. Ten
noorden van Westouter langs de noord-zuidverlopende weg van Westouter
richting Poperinge ligt nog een aaneengesloten lint van weilanden met
vijvers en poelen die veroorzaakt worden door de kleiige ondergrond
(formaties van Tielt en Kortrijk). De westelijke grens van deze
weilanden komt immers overeen met de overgang van de formatie van Gent
naar de kleiige formaties. De rest van het gebied ten noorden van
Westouter ligt grotendeels onder akkerland, zelfs in de vallei van de
Pandoenebeek. Perceelsrandbegroeiing is hier niet meer aanwezig en zelfs
de Pandoenebeek kent geen begeleidende bomen of struiken. Nabij de
Vidaigneberg staat de Lijstermolen die oorspronkelijk (tot 1957) in
Beernem stond maar verhuisd werd uit toeristische overwegingen. Het is
een standaardmolen op 4 bakstenen teerlingen die nog steeds actief kan
malen. Vlakbij de Rodeberg is een kunstmatige grot gewijd aan OLV van
Lourdes wat een populaire bedevaartsplaats vormt. Het bouwkundig erfgoed
in de streek heeft grotendeels dezelfde stijl omdat deze streek na WOI
volledig verwoest was. Men spreekt van zgn. wederopbouwarchitectuur. In
de omgeving vindt men talrijke herdenkingstekens, monumenten en
militaire begraafplaatsen die herinneren aan het strategisch belang van
deze heuvelachtige streek tijdens WOI. De talrijke archeologische
vondsten op de Rodeberg wijzen op het strategisch belang en de lange
bewoningsgeschiedenis van deze heuvel.
