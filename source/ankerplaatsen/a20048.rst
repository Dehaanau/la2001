Vallei van de Velpe tussen Dalemse molen en Kortenaken
======================================================

:Ankerplaats ID: A20048




Omschrijving
------------

De Velp stroomt in de Demer nabij Halen en vloeit voor een deel
evenwijdig met de Begijnenbeek en de Grote Gete. In de vallei zijn nog
heel wat eeuwenoude landschapsstrukturen zoals kleine percelen met
knotwilgenrijen en houtkanten te bemerken. De Velp is de rivier die het
water van zandlemig Hageland afvoert. In de vallei zijn nog enkele mooie
watermolensites. De vallei is van groot belang omwille van de flora en
de fauna, ondermeer op ornithologisch vlak. In de tweede helft van de
19de eeuw werden op tal van plaatsen in het alluvium van de Velp de
beemden omgezet in bos- of populieraanplantingen. Voorheen bestonden nog
grote delen van de vallei uit open uitgestrekte beemden. De Velpvallei
tussen de Dalemse molen en het Pepinusfort was op het einde van de 18de
eeuw niet opgedeeld in afzonderlijke percelen, enkel aan de rand van het
alluvium waren kleine percelen weiland met perceelsrandbegroeiing. Pas
vanaf het midden van de 19de eeuw werden de uitgestrekte beemden
opgedeeld door levende randbegroeiing. De laatste 100 jaar verdween deze
perceelsrandbegroeiing deels, toch bleef het landschappelijk karakter
van de beemden met houtkanten en rijen knotwilgen bewaard. Het alluvium
tussen Kortenaken en Kersbeek-Miskom is sinds het einde van de 18de eeuw
niet veel gewijzigd: de perceelsstructuur is behouden, er is nog heel
wat perceelsrandbegroeiing die in combinatie met de percelen bos, die er
eind 18de eeuw ook al waren, een gecompartimenteerd landschap vormen.
Tussen Vroente en Miskom is een deel van de beemden omgezet in akkers en
boomgaarden, op het einde van de 18de eeuw waren er al enkele akkers.
Graas- en hooilanden met geknotte bomenrijen zijn kenmerkende elementen.
Stroomafwaarts begint het afgebakende gebied tussen Vissenaken en Wever
aan de Dalemse Molen: de Velp werd hier eertijds opgestuwd ten behoeve
van deze watermolen waarvan het waterrad nog aanwezig is maar niet meer
functioneel is. In nabijheid liggen nog een vijver en een grote hoeve.
In de beemden tussen Wever en Pepinusfort stromen Grote en Kleine Velp
evenals een aantal grachten. De vallei wordt doorsneden door een aantal
wegen, waaronder de steenweg Diest-Tienen. Vanaf hier liggen ook wegen
op de beide flanken van de vallei. Ter hoogte van Glabbeek voegt de
Kapellebeek zich bij de Velpe en wat meer naar het oosten ligt het
kasteel van Zuurbemde, dat een tijdlang dienst deed als rusthuis
'Levensvreugd', nadien omgedoopt tot 'Arcadia', met bijhorend park. In
de nabijheid van de neogotische Sint-Catharinakerk van Zuurbemde ligt de
bron Sint-Sulpitiusput. Een rechte weg verbindt de kerk met het
kasteelpark. Het kasteelpark rondom het kasteel sluit aan bij het bebost
landschap van de vallei. Het was Edmond-Charles de la Coste, die hier in
1849 op 400 m ten zuiden van de dorpskern van Zuurbemde een riant
landhuis bouwde. Deze villa brandde enkele jaren nadien af en werd rond
1860 vervangen door een grotere villa met kasteelallures met
hoefijzervormig grondplan, die er nu nog vrijwel onveranderd staat. Rond
1880 werden de dienstgebouwen aan de noordrand van het domein
uitgebreid. Het park werd in landschappelijke, 'arcadische' stijl
aangelegd op een terrein van 9 ha. Na 1900 wordt het domein versnipperd
en de westelijke helft van het park wordt vernield. Restanten van de
oorspronkelijke beplanting zijn nog aanwezig, hoewel het overgebleven
deel van het park heraangelegd werd. Nabij de dwarsweg van Zuurbemde
naar Hoeleden ligt de Panishoeve. De Oude Velp en de Oude beek of
Leibeek vervoegen de Velp in deze omgeving. Te Kersbeek-Miskom ligt
tussen Kapellebeek en Vijverbeek het kasteeldomein met nog twee
ringgrachten, vermoedelijk verwijzend naar een vroegere
opperhof-neerhofstruktuur. In 1863 werden de oude gebouwen afgebroken en
vervangen door een nieuw kasteel. Toen was nog een halfcirkelvormige
gracht aanwezig die vermoedelijk wees op een vroegere motte. Vlak bij
het kasteel liggen de grotendeels gotische Sint-Servaaskerk uit de 16de
eeuw, verbouwd in 18de en 19de eeuw, en de pastorie, bestaande uit een
gedeeltelijk verbouwd dubbel huis uit de 18de eeuw. Nabij de dwarsweg
ter hoogte van Vroente liggen enkele kapellen, de Dombeek en een stuw op
de Velp. Ten zuiden van Kortenaken voegt de Spoelbeek zich bij de Velp.
Delen van de gotische Sint-Amorkerk te Kortenaken dateren uit de 16de
eeuw, een ijzerzandstenen sokkel gaat wellicht terug tot in de 13de
eeuw. Een deel van de kerk werd herbouwd in 1840, een ingrijpende
restauratie gebeurde in 1908 onder leiding van architect P. Langerock.
De baan Waanrode-Geetbets vormt de noordelijke begrenzing van dit deel
van de Velpvallei.



Landschapswaarden
-----------------


Wetenschappelijke waarde
~~~~~~~~~~~~~~~~~~~~~~~~

In de Velpevallei komen tal van waardevolle biotopen voor, zowel
botanisch als voor vogels.

Historische waarde
~~~~~~~~~~~~~~~~~~

Na Van der Maelen werd op tal van plaatsen in het alluvium van de
Velp de beemden omgezet in bos/populieraanplanting. Voorheen bestonden
nog grote delen van de vallei uit open uitgestrekte beemden, enkel aan
de rand van het alluvium waren kleine percelen weiland met
perceelsrandbegroeiing. Pas na Van der Maelen werd de uitgestrekte
beemden opgedeeld door levende randbegroeiing. De laatste 100 jaar
verdween deze perceelsrandbegroeiing deels, toch bleef het
landschappelijk karakter van de beemden met houtkanten en rijen
knotwilgen bewaard. Het alluvium tussen Kortenaken en Kersbeek-Miskom is
sinds Ferraris niet veel gewijzigd: de perceelstructuur is behouden, er
is nog heel wat perceelsrandbegroeiing die in combinatie met de percelen
bos (die er t.t.v. Ferraris reeds waren) een gecompartimenteerd
landschap vormen. (Kaartblad 33 referentie situatie 1984)

Esthetische waarde
~~~~~~~~~~~~~~~~~~

Graas- en hooilanden met geknotte bomenrijen.



A. LANDSCHAPSELEMENTEN EN OPBOUWENDE ONDERDELEN
-----------------------------------------------


GEOMORFOLOGIE/HYDROGRAFIE
~~~~~~~~~~~~~~~~~~~~~~~~

**Microreliëf:**

 * microreliëf


**Hydrografische Elementen:**

 * waterloop
 * rivier
 * beek
 * vallei


**Moerassige gronden:**

 * moeras



ELEMENTEN VAN BOUWKUNDIG ERFGOED, NEDERZETTINGEN EN ARCHEOLOGIE
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

**Koeren en hovingen:**

 * park


**Nederzettingspatronen:**

 * nederzettingspatroon
 * gehucht

**Kastelen, landgoederen en aanhorigheden:**

 * kasteel
 * kasteelgracht


**Landbouwkundig erfgoed:**

 * hoeve
 * schuur
 * stal


**Molens:**

 * watermolen


**Kerkelijk erfgoed:**

 * kerk
 * kapel
 * pastorie



ELEMENTEN VAN TRANSPORT EN INFRASTRUCTUUR
~~~~~~~~~~~~~~~~~~~~~~~~~~~~~~~~~~~~~~~~~

**Wegenis:**

 * weg
 * pad


**Waterbouwkundige infrastructuur:**

 * grachtenstelsel
 * stuw



ELEMENTEN EN PATRONEN VAN LANDGEBRUIK
~~~~~~~~~~~~~~~~~~~~~~~~~~~~~~~~~~~~~

**Lijnvormige elementen:**

 * dreef
 * bomenrij
 * perceelsrandbegroeiing

**Kunstmatige waters:**

 * vijver


**Topografie:**

 * historisch stabiel



OPMERKINGEN EN KNELPUNTEN
~~~~~~~~~~~~~~~~~~~~~~~~

Bebouwing in de nabijheid van een aantal dwarswegen en vooral de kernen
Kersbeek-Miskom en Vroente
