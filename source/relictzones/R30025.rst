R30025: Poldergebied Tervaetebocht - Oostkerke - Stuivekenskerke
================================================================

Verstoring:
De relictzone valt een gedeelte in een ruilverkavelingsgebied ('s
Heerwillemskapelle en Eggewaartskapelle).

Herkenbaarheid: 3

Samenhang: 2

Gaafheid: 2


Wetenschappelijke waarde:
~~~~~~~~~~~~~~~~~~~~~~~~~

De hele relictzone werd tijdens de Duinkerke-III-transgressie met een
kleilaag van verschillende dikte overdekt. Hierdoor is het verschil van
kreekruggronden en komgronden in het reliëf veel minder uitgesproken.
Middelland met uitgebreid waterwegennet. De Oude Zeedijk vormt de grens
tussen de Oudlandpolders en de Middellandpolders. Interessant
weidevogelgebied (rond oude spoorweg), Kleine Beverdijkvaart met
waardevolle oevers. Deze relicten van de polders vormen kleine eilandjes
binnen een uitgesproken vlak en open gebied. De weinige
micro-topografische verschillen kunnen verklaard worden door
uitveningen, kleiontginningen en de aanwezigheid van getijdegeulen die
bij de indijking van het gebied nog niet volledig opgevuld waren.
Uitgelezen rust- en foerageerterrein voor water- en weidevogels, vooral
de waardevolle graslanden. De kleiputten van Stuivekenskerke hebben
ontegensprekelijk een zeer grote waarde op dit gebied. Aantal grote
polderlopen zorgen voor de waterafvoer naar de Ijzer.


Historische waarde:
~~~~~~~~~~~~~~~~~~~

Ingepolderd vanaf 11de eeuw onder impuls van abdijen. De percelering,
wegenpatroon, verspreiding bebouwing (zeker in de delen buiten het
ruilverkavelingsgebied) is grotendeels volgens de 17de/18de eeuw. De
meer systematische ontginning weerspiegelt zich in het meer regelmatiger
karakter van de percelering. Dominante hoeve van voormalige uithoeven
van Cisterciënzenabdij O.L.V. ter Duinen. Verder ook verschillende
restanten van verlaten middeleeuwse bewoningssites met walgracht
aanwezig. De kerke- en kapellesuffixen, die respectievelijk vanaf 1000
en 1100 opduiken, verraden het ontstaan van nieuwe nederzettingen en de
geleidelijke verdichting van de bewoning. In het gebied komen een aantal
belangrijke archeologische vindplaatsen voor : de verplaatste
dorpskernen van Stuivekenskerke, Sint-Joris, Oostkerke en Kaaskerke, de
verdwenen dorpskernen van 's Heerwillemskapelle en Sint-Katharinakapelle
en een verdwenen abdij op het Groot Westhof. De oudste bewoningssporen
gaan terug tot de Galo-romeinse periode, wat weerspiegeld wordt in de
vondst van grafcontexten bij uitveningen in de 19de eeuw. De Vlavlakte
heeft met het kleine dorpje Sint-Jacobskapelle, de weide- en
akkercomplexen en de grote, verspreide hoeves de grootste relictwaarde
in dit gebied. Patroon van oude geulen langs de Ijzer en restanten van
enkele ringdijken duidelijk herkenbaar en duiden op het vroege
ontginningspatroon. Dit vertegenwoordigt waarschijnlijk de laatste fase
van de indijking van de Ijzerbedding. Vele erven van de polderhoeven
zijn nog intact met naast de typische opstelling van de gebouwen de
aanwezigheid van een moestuin. De aanwezigheid van boomgaarden rond de
hoeven is zeldzaam geworden. Bij de vergelijking met oude
kaartdocumenten blijkt dat voor het grootste deel van de relictzone de
percelering vrij goed bewaard is gebleven. Gebied maakte deel uit van de
frontzone tijdens WOI en kende zo een grote verwoesting. In 1944 kwam
door de strategische onderwaterzetting ongeveer het volledige gebied van
de relictzone onder water te staan zodat tal van opgaande begroeiing
verdween.


Esthetische waarde:
~~~~~~~~~~~~~~~~~~~

Open landschap met panoramische zichten in vele richtingen. Bebouwing
kust meestal zichtbaar. Percelering ten noorden van Kleine
Beverdijkvaart : vrij regelmatige en grote percelen (ruilverkaveling),
ten zuiden van Kleine Beverdijkvaart : kleine, onregelmatige percelen,
overwegend weiland. Open landschap, vrij regelmatige percelering, geen
geometrische regelmatige figuren maar rechtlijnig begrensd, geen
perceelsrandbegroeiing, verspreide bebouwing met een aantal grote
hoeven, zowel weilanden als akkerlanden naargelang de bodemgesteldheid
verspreid (cf kreekruggronden en komgronden, alhoewel hier minder
uitgesproken). Het nederzettingspatroon is iets denser dan de
Oudlandpolders maar sommige dorpen zijn zeer klein gebleven.
Wegenpatroon heeft een grillig verloop en verbindt de dorpen onderling.

**Sociaal-culturele waarde:**
Verschillende relicten van WOI, complex van de Dodengang.




Beleidswenselijkheden:
~~~~~~~~~~~~~~~~~~~~~

Maximaal behoud van het open landelijk karakter door :
niet-grondgebonden landbouw te weren, architectonisch inpassen van
nieuwe constructies zodat ze de bestaande vertikale blikvangers niet
domineren, bebouwing te beperken tot de renovatie van de bestaande
bebouwing, enkel kleinschalige ambachtelijke industrie te stimuleren
aansluitend bij de bestaande kernbewoning, het weren van allen
lintbebouwing, het behoud van grote open ruimten met weinig lineair
opgaand groen, ecologsiche corridors vooral te associëren met sloten,
dijken en wegen, het accentueren van de identiteit tussen de
verschillende subeenheden.
