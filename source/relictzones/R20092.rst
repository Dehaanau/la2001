R20092: Plateau van Moorselbos - Hagenbos -Eikenbos - Bertembos
===============================================================

| Verstoring:
|  De E40 beheerst het landschap doordat hij boven de lagergelegen delen
ligt en op de hoger gelegen delen ingesneden in reliëf. Eikenbos:
camping, de VRT-zendmast en een moderne hoeve.

| Herkenbaarheid: 2

| Samenhang: 2

| Gaafheid: 1

| **Wetenschappelijke waarde:**
|  Het gebied ligt op het Diestiaan-plateau dat de waterscheiding vormt
tussen de Voer in het Zuiden, de beekvalleien van de Weesbeek en de
Molenbeek in het noorden en de Woluwe in het westen. Op de helft van het
plateau is het leempakket minder dan 80 cm dik en er zijn verschillende
Diestiaan-ontsluitingen. Het plateau wordt doorsneden door dendritisch
vertakte droge valleien met colluviale leem. Daar waar het leempakket
voldoende dik is zijn de bossen loofbossen, de plaatsen met een dun of
zonder leempakket zijn veelal bebost met naaldbomen. Op de Mollekesberg
en Galgeveld zijn er nog resten te vinden van het tracé van de Romeinse
Heirbaan Leuvense in de vorm van holle weg of karrespoor.

| **Historische waarde:**
|  De laatste 200 jaar is het bosareaal stelselmatig gekrompen,
aanvankelijk door omzetting naar weide en akkerland, nadien door
verkavelingen en verkeersinfrastructuurwerken. Burcht-Grubbe-Klekendel:
Dit was ten tijde van Ferraris één grote kouter met hier en daar een
perceelsrandbegroeiing, enkel in Grubbe lagen 2 bosjes die nu
grotendeels ingenomen zijn door bewoning. Hogenbos-kinderbos-Schrei:
Hogenbos is een restant van een groot bos ten tijde van Ferraris, na Van
der Maelen werd de helft van het bos ten westen van het huidige bos
gerooid. Bij de aanleg van de autosnelweg verdween er nog een deel van
het bos. Het Kinderbos en het Rasbergbos ondergingen hetzelfde lot. Tot
voor de aanleg van de autosnelweg strekte de kouter zich uit van Vrebos
tot Everberg. De bebouwing te Schrei kwam er pas na 1900. De
perceelsvormen en het wegennet zijn niet gewijzigd, enkel langsheen de
autosnelweg zijn er wijzigingen. Eikenbos: De omgeving van het bos, nl.
de omliggende kouters zijn niet veel gewijzigd sinds Ferraris. De
percelen en het wegennet te Lange Lo bestonden reeds t.t.v. Ferraris
maar was toen nog 1 groot bos dat nadien langzaam versnipperd werd door
perceelsgewijze rooiingen na Van der Maelen en voor 1900. Op de kouters
werd de laatste 100 jaar her en der een perceel bebost. Het Eikenbos
vormde tot in de hoge middeleeuwen 1 groot bosgebied.
Gemeentebos-Bertembos: een deel van het bos werd tussen Ferraris en Van
der Maelen gerooid en omgezet in akkerland dat aansluit bij de
omliggende kouters. Deze kouters ondergingen de laatste 100 jaar wel een
aantal wijzigingen: akkers werden omgezet in weiland, vooral op de
steilere hellingen, het wegennet ten zuidwesten van het bos wijzigde,
het open karakter van de kouters gingen deels verloren door de
begroeiing van de talrijke taluds en holle wegen (aanvang reeds voor
1900). De perceelstructuur van Bertembosveld gaat terug tot de
Karolingische en hoogmiddeleeuwse periode.De oostgrens van het Bertembos
valt samen met de grens van de Vrijheid of "Kuip" van Leuven. Aan de
rand van het bos staat nog een in situ bewaarde arduinen grenspaal van
1780. Moorselbos: de akkerpercelen omheen het bos zijn gewijzigd van
vorm en het pad tussen de akkers is verdwenen na 1900. Veeweide berg-
Ketelveld: het kouterlandschap is vrij goed bewaard, na 1900 werden
enkele percelen akker omgezet in weiland en 2 percelen werden bebost,
die ten tijde van Ferraris ook bebost waren maar nadien gerooid werden.
De Voervalei was ten tijde van Ferraris deels bebost en er waren ook
vijvers aangelegd die nadien verdwenen en omgezet werden in weiland. Na
Van der Maelen werden ze bebost en dat bos doet nu dienst als
waterwinningsgebied. Het Leefdaalkasteel dateert van voor Ferraris maar
het park werd pas na Van der Maelen aangelegd en na 1900 nog verder
uitgebreid. Mollekensveld: restant van open landschap dat ten zuiden van
Herent lag op de Heuvelkam van de Roeselberg met holle wegen.

| **Esthetische waarde:**
|  Golvend bos- en cultuurlandschap met talrijke colluviale dalletjes en
holle wegen, die afdalen van het plateau naar de omliggende valeien,
zorgen voor afwisselende, vaak onverwachte maar meestal boeiende
perspectieven. Vanop de Molekesberg een paar mooie zichten op de "kuip
van Leuven"



| **Beleidswenselijkheden:**
|  Verdere rooiing en verkaveling van de bossen vermijden en daar waar
het Diestiaan dicht bij het oppervlak ligt eventueel bebossen.
