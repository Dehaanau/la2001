R40098: Scheldevallei van Oudenaarde tot Gavere
===============================================

Verstoring:
Scheldevallei van Gavere-Asper: veel beïnvloeding van bebouwing en
verandering van het wegenpatroon, weinig elementen herkenbaar volgens
Ferraris. Graslanden in de Scheldevallei gescheurd voor de teelt van
maïs. Gedeelte van de relictzone valt in het ruilverkavelingsgebied
Welden (21/6/79), Melden, Zevergem, Asper.

Herkenbaarheid: 3

Samenhang: 2

Gaafheid: 2

**Wetenschappelijke waarde:**
Van Merelbeke tot Avelgem (zie ook R99, R54) loopt de Schelde in een
vlakke vallei die in breedte varieert van 500 tot 1500 m. Kleine
niveauverschillen vinden hun oorsprong in de aanwezigheid van
oeverwallen, het bestaan van oude opgevulde geulen, het voorkomen van
zandige pleistocene of laatglaciale ruggen (zgn. donken) en tenslotte in
het afgraven van de alluviale klei voor baksteenfabricatie. De
ontwatering van het alluvium gebeurde vroeger ofwel langs afvoergrachten
ofwel langs beken met een volledig kunstmatig tracé. Langs de oostzijde
wordt de alluviale vlakte vanaf Merelbeke (R54) tot het mondingsgebied
van de Zwalm begrensd door een duidelijke steilrand die in feite
samenvalt met de erosierand van de Vlaamse vallei. Ter hoogte van
Zingem-Nederzwalm bevindt zich een gebied dat landschappelijk als
'scharniergebied' kan worden beschouwd, omdat het de overgang vormt van
een alluviale Scheldevallei in het noorden naar een pleistocene
Scheldevallei in het zuiden. Langs de rand van het Scheldealluvium:
zandige ruggen die het resultaat zijn van lokale verstuivingen tijdens
koude en droge periodes van het Laatglaciaal. De oeverwallen zijn
uitgebrikt: afgegraven voor de kleiwinning en nadien als moeras
achtergelaten. Afgesneden meanders (in de 18de eeuw en rond de
eeuwwisseling), oeverwallen en oude, opgevulde geulen. Ter hoogte van de
monding van de Zwalm: laagterras van de Schelde, opvullingsvlak met
langgerichte, evenwijdig lopende ruggen gescheiden door depressies met
gebrekkige waterafvoer. Opgevulde meandergeul tussen Nederzwalm en
Neerwelden.

**Historische waarde:**
Alluviale vlakte van de Scheldevallei is een gebied met potentiële
archeologische vindplaatsen. Antropogene rechttrekkingen van de Schelde
vanaf late Middeleeuwen. In 18e eeuw nog weinig afgesneden (hetzij
natuurlijk hetzij antropogeen) meanders. Het Schelde-alluvium dat tot in
de eerste helft van deze eeuw gekenmerkt was door een meerslandschap met
open karakter heeft sedertdien aanzienlijke transformaties ondergaan.
Sommige delen zijn uitgebrikt: afgegraven voor de kleiwinning en nadien
wordt de grond als moeras achtergelaten en beplant met populieren. Het
uitbrikken van de gronden kende zijn hoogtepunt rond de eeuwwisseling.
Rijtmeersen: toestand Ferraris: meersgebied. Neerwelden: huidige
toestand te vergelijken met deze bij Ferraris, Vandermaelen en MGI
1/20,000. Overwegend drassige weilanden.

**Esthetische waarde:**
Vallei met gekanaliseerde rivier, het reliëf van de valleiranden is
sterk uitgesproken en structuurbepalend voor de skyline en de
perceptieve ruimtelijke begrenzing van de eenheid. Sterk afwisselende,
meestal gerichte zichten met wisselende kijkdiepte. De afgesneden
meanders met lineair groen zijn sterk structurerend. Hoofdzakelijk
meersen, met greppels doortrokken en met grachten omgeven, uitgebrikte
gronden en weinig akkerland op de donken. Populierenaanplantingen zijn
geassocieerd met afgesneden meanders. Meersen van Dikkelvenne over Asper
naar Zingem: gesloten karakter, perceelsranden (knotwilgenrijen)
aangeplant, bos aangeplant op de uitgebrikte gronden. De als donk
voorkomende ruggen zijn nog steeds door akkerland ingenomen.
Scheldemeersen Oudenaarde: repelpercelering, open landbouwlandschap,
overwegend weiland. Rijtmeersen: landbouwlandschap, overwegend weiland
met een paar kleine bospercelen.

**Sociaal-culturele waarde:**
Belangrijke betekenis als grens: historische grens van het graafschap
Vlaanderen.



**Beleidswenselijkheden:**
Vrijwaren van bebouwing van om het even welke aard in de
valleigebieden. Bijzondere aandacht voor de gradiënten en toposequenties
in het landschap. Accentueren van de waardevolle sites (kastelen,
meanders, donken) in hun omgeving. Gedifferentieerde aanpak voor de
verschillende riviersegmenten.
