R30031: Vloetemveld
===================

| Verstoring:

| Herkenbaarheid: 3

| Samenhang: 3

| Gaafheid: 3

| **Wetenschappelijke waarde:**
|  Waardevol biotoop, groot boscomplex, bossen op arme stuifzandgronden
(typische, weinig gestoorde bodemprofielen). Unieke botanische waarden
(heischrale graslanden), vooral in het gedeelte van het voormalige
militair domein (wegens betredingsverbod en het niet bemesten van het
gebied). Aanwezigheid van typische, weinig gestoorde bodemprofielen en
bijna dagzomen van tertiaire formaties. Door zijn lage ligging heeft het
veld een vrij vochtig karakter. Men vindt er loofbos, vochtige heide en
heischrale graslanden. De oorspronkelijke heidevegetatie is tamelijk
goed bewaard gebleven. Bijzonder gevarieerde vegetatie is kleinschalig
gedifferentieerd : natte en droge heide, natte en droge schrale
graslanden en bermen, pioniersmilieus op natte en droge zandbodems, open
water, struwelen en zomen. Goede bodemkwaliteit, uitstekende
waterkwaliteit en hoge waterstand zijn factoren die voor een grote
soortenrijkdom aan planten zorgt.

| **Historische waarde:**
|  Archeologische zones met woonzones en silexvondsten, oude kavels, ter
hoogte van Heidelberg : kavels, woonzones, paalkuilen, waterputten,
gedeelte grafveld van de Metaaltijden, gedeelte onder Zerkegem oude
middeleeuwse kavels. Groot boscomplex volgens kaarten Ferraris,
aanwezigheid van talrijke kastelen. De nog duidelijk bestaande
landschappelijke structuren weerspiegelen de verschillende
cultuurhistorische ontwikkelingsfasen van de streek. Het Vloetemveld
maakt immers deel uit van het veld van Sint-Andries, dat in het begin
van de 13de eeuw door Margareta van Constantinopel aan de Abdij van
Sint-Andries was verkocht. Het halfopen agrarisch landschap met
hoofdzakelijk weilandcomplexen vertoont nog duidelijk kenmerken van het
oude ontginningspatroon uit de economische bloeiperiode in de
middeleeuwen. Het meer beboste deel van de relictzone is het resultaat
van een "landschapsinversie" in een historische veldzone. Typerende
elementen zoals het ontginningspatroon, de kavelgrenzen, de
kavelstructuur, de ontsluiting, de hoevesites, de resterende vijverdam
vormen nog zichtbare relicten.

| **Esthetische waarde:**
|  Bosgebied met kleine compartimenten landbouwgebied, vrij gesloten
landschap, bossen onderling verbonden met bomenrijen. Naast de kleine
bosgebieden overwegen weilandcomplexen. Kleinschalig landschap van het
militair domein. Visueel-landschappelijke waarde van de uitgestrektheid
van het halfopen gebied aansluitend op de bosrand. Het ontbreken van
nieuwe bewoning en bebouwing ondersteund de esthetische waarde. Het
overwegend weilandgebruik, gekoppeld aan de hoge grondwaterstand, met
behoud van de typerende randbeplanting en aansluitend op de bebossing
geeft een hoge esthetische waarde. Grote verscheidenheid aan
microlandschappen met een hoge graad aan natuurlijkheid.

| **Sociaal-culturele waarde:**
|  Het voormalig militair domein werd sinds 1924 beheerd als
munitiedepot.

--------------

| **Beleidswenselijkheden:**
|  Uitgesproken natuurbeheer in de zone van het militair domein. Behoud
van de nog aanwezig landschappelijke kenmerken. Bundelen en inkleden van
bioindustrie.
