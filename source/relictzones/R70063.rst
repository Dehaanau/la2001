R70063: Bossen en kasteelparken te Munsterbilzen
================================================

Verstoring:

Herkenbaarheid: 3

Samenhang: 3

Gaafheid: 2

**Wetenschappelijke waarde:**
Gebied tussen de afbuiging van de Demer te Spurk en de zuidwestelijke
steilrand van het Kempens plateau, sterk dooraderd door een complex van
beken afwaterend naar de Demer met reeds ten tijde van Ferraris vele
plassen ontstaan door ontvening. De belangrijkste beken die het Kempens
plateau in deze richting afwateren zijn de Bezoensbeek, de Stalkerbeek
en de Molenbeek. Ecologisch zeer gevarieerd en rijk gebied met oa De
Hoefaart - Gellikerheide en de vele plassen in de beekvalleien en het
kasteelparkenlandschap interessant voor water- en moerasvogels.

**Historische waarde:**
Archeologisch zeer rijk gebied zowel voor Steentijd, Metaaltijd,
Romeinse tijd als Middeleeuwen onder andere omvattende de site Graf van
Eigenbilzen en de site Jonckholt. Ten oosten van het Albertkanaal kwam
eertijds heide voor, thans voornamelijk naaldbos. Ten westen van het
kanaal komt een uitgestrekt loofbos-kasteelparkcomplex voor dat zijn
configuratie zoals aangeduid op de Ferrariskaart grotendeels heeft
behouden. Dit complex bestaat uit : - het kasteel Groenendaal met
landschappelijke tuin, vijverpartijen en loofbossen - het kasteel
Zangersheide (Groot Zangerij op Ferrariskaart) met omgevende loofbossen
- de ruïne van het kasteel Jonckholt - het verdwenen kasteel Klein
Zangerij (Ferrariskaart) dit alles geënt op een reeds op de
Ferrariskaart voorkomende kaarsrechte dreef vanuit Munsterbilzen. In de
beekvalleien komen vele historische vijvers voor.

**Esthetische waarde:**
Gevarieerd kleinschalig parklandschap. Zichten op en vanaf de
zuidwestelijke steilrand van het Kempens plateau.



**Beleidswenselijkheden:**
Bescherming en versterking bosstructuur.
