R30047: Meersgebieden : Assebroekse Meersen, Chartreusemeersen, Gemene Weiden
=============================================================================

| Verstoring:
|  Gemene Weiden : veel grasland werd gescheurd en met raaigras
ingezaaid, laagten werden opgevoerd. In toenemende mate worden weilanden
nu gebruikt voor het houden van paarden en schapen met de negatieve
gevolgen van visuele degradatie door afsluitingen en hokken, aanvreten
van perceelsbeplantingen.

| Herkenbaarheid: 3

| Samenhang: 3

| Gaafheid: 3

| **Wetenschappelijke waarde:**
|  De Meersgebieden bestaan uit een brede depressie van tertiaire
oorsprong die voor het overgrote deel beneden de 5-meter-hoogtelijn
ligt. Deze laagte vormt het overstromingsgebied voor een aantal
waterlopen met oorsprong in de hoger gelegen gronden richting
Rijkevelde, Oedelem en Beernem. Aanwezigheid van veen en moeraskalk in
de Assebroekse Meersen. In de overige delen bestaat de bodem uit
alluviale klei en zandleem, met verspreide veenvlekken. Grote variatie
aan vegetatietypes weerspiegelen de aard van het gebied. Gebied is
omgeven door hoger gelegen zandgronden die eertijds de overgang vormden
tussen zee en land. Complex van vooral graslanden, doorsneden door
talrijke populieren- en knotwilgenrijen. Grote floristische en
faunistische waarde.

| **Historische waarde:**
|  Vroeger was het gebied van de Assebroekse Meersen een echt
moerasgebied. Grote delen van het meersgebied maakten in de middeleeuwen
deel uit van het leengoed Assebroek. De merkwaardige cirkelvormige
patronen die nabij het Leenhof in het meersgebied aangetroffen worden
zijn vermoedelijk de restanten van een 12de eeuwse, omwalde en op palen
staande burcht van dit leengoed. Eeuwenoude specifieke eigendomstoestand
van de Gemene Weiden, in het bijzonder het gemeenschappelijk toebehoren
van de gronden aan de "aanborgers" , wat meermaals door hogere
instanties werd betwist. Dit gemene gebruiksrecht is overgegaan in een
overdeeld eigendomsrecht van de nazaten van de rechthebbende gebruikers.
Als gemeenschappelijke gronden bleven de Gemene Weiden tot een eind in
de 19de eeuw een open en samenhangend weidegeheel. In de tweede helft
van de 19de eeuw werden er wegen en grachten aangelegd, gevolgd door een
opdeling in percelen. Veel weiland werd in akker omgezet. Gaandeweg
kreeg het landschap door aanplantingen ook een meer gesloten structuur.
De Assebroekse Meersen bleven eveneens eeuwenlang een volledig open,
niet gepercelleerd moerassig weidegebied. De doorsnijding met een paar
hoofddreven en de fijnmazige opdeling in percelen komt pas voor vanaf
het begin van de 20ste eeuw. Door de aanplanting van bomenrijen langs de
dreven en perceelsgrenzen kreeg het landschap een zeer dichte structuur.
Het zeer dichte netwerk van knotwilgen op de perceelsgrenzen in na de
jaren '60 beginnen uiteenvallen. Het grondgebruik en het landshcappelijk
aspect van de zandrug wijkt ingevolge de bodemgesteldheid en de hogere
ligging, van oudsher sterk af van de aanpalende meersgronden. Op
historische kaarten komt deze rug voor als een vrij gesloten
landbouwlandschap met veel houtkanten en hagen.

| **Esthetische waarde:**
|  Gebied met grote variatie : grachten, hooilandjes, vochtige weiden,
onverharde weinig betrede paden, de Steenbrugse bosjes, droge lineaire
elementen (verlaten spoorweg- en trambedding). Gebied is door zijn
overstroombaar karakter steeds onbebouwd gebleven en vormt een sterk
open ruimtegebied. De Assebroekse Meersen zijn nog steeds volledig in
graslandgebruik. Het gebied is veel opener geworden door het wegvallen
van de meeste knotwilgen. De bomenrijen langs de dreven en het
Sint-Trudoledeke zorgen voor een opdeling in een aantal grotere blokken.
De Gemene Weiden kennen een sterk versnipperd grondgebruik, met graslan,
akkertjes en (vooral aan de noordrand) vrijetijdstuinbouw.

--------------

| **Beleidswenselijkheden:**
|  Assebroekse Meersen : herontwikkeling van het geheel tot ene
natuurlijk vochtig graslandgebied, verdere versnippering en opdeling van
het gebruik voorkomen. Gemene Weiden : herstel en behoud van de typische
botanische rijkdom en de landschappelijke structuur, actief beleid
i.v.m. kleine landschapselementen.
