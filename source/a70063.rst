Bolderberg, Terlamen en Vogelzang
=================================

Anker ID: A70063
----------------

**Landschap**

--------------

A. LANDSCHAPSELEMENTEN EN OPBOUWENDE ONDERDELEN
-----------------------------------------------

--------------

GEOMORFOLOGIE/HYDROGRAFIE
~~~~~~~~~~~~~~~~~~~~~~~~~

**Macroreliëf:**

-macroreliëf
-heuvel
-landduin
-steilrand
-markante terreinovergang

**Hydrografische\_Elementen:**

-beek
-vallei
-meander

 
**Moerassige gronden:**

-moeras
-veen
-rietland
-ven

 

ELEMENTEN VAN BOUWKUNDIG ERFGOED, NEDERZETTINGEN EN ARCHEOLOGIE
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

**Koeren en hovingen:**

-tuin
-park

 
**Kastelen, landgoederen en aanhorigheden:**

-kasteel
-hovenierswoning
-boswachterswoning
-landgoed
-omheining
-kasteelgracht

 
**Bouwkundig erfgoed:**

-(heren)woning

 
**Landbouwkundig erfgoed:**

-hoeve
-schuur
-stal
-wagenhuis

 
**Molens:**

-watermolen

 
**Kerkelijk erfgoed:**

-kapel

 
**Andere:**
kluis op de Bolderberg

ELEMENTEN VAN TRANSPORT EN INFRASTRUCTUUR
~~~~~~~~~~~~~~~~~~~~~~~~~~~~~~~~~~~~~~~~~

**Wegenis:**

-pad

 
**Waterbouwkundige\_infrastructuur:**

-dijk
-sluis
-grachtenstelsel
-stuw

 
vijvercomplex

ELEMENTEN EN PATRONEN VAN LANDGEBRUIK
~~~~~~~~~~~~~~~~~~~~~~~~~~~~~~~~~~~~~

**Puntvormige elementen:**

-bomengroep
-solitaire boom

 
**Lijnvormige elementen:**

-dreef
-bomenrij
-houtkant
-hagen
-knotbomenrij

**Kunstmatige waters:**

-turfput
-vijver

 
**Topografie:**

-onregelmatig

 
**Historisch stabiel landgebruik:**

-heide

 
**Typische landbouwteelten:**

-hoogstam

 
**Bos:**

-naald
-loof
-broek
-hooghout
-struweel

 

OPMERKINGEN EN KNELPUNTEN
~~~~~~~~~~~~~~~~~~~~~~~~~

Aan de voet van de Bolderberg bevindt zich een smalle, venige zone. Om
de ontwikkelingskansen van heide- en hoogveenrelicten gaaf te houden is
het belangrijk dat er geen verbinding bestaat tussen deze zone en de
vijvers die nog intensief in gebruik zijn voor de viskweek. De
nabijgelegen omloop van Terlaemen en het toerisme veroorzaken
verstoring.

--------------

B.landschapswaarden
-------------------

 Wetenschappelijke waarde:
De getuigenheuvel van Bolderberg is een overblijfsel van een groot
duinengebied. De ondergrond bestaat er o.a. uit de bruine Diestiaanse
ijzerzandsteen. In combinatie met de natte laagtes in de beekvalleien
leverde dat een gebiedsverscheidenheid die resulteerde in bos- en
waterpartijen, heidevelden, veenrelicten, wei- en hooilanden. Twee
kasteelparken herbergen een dendrologische verzameling. Vooral het park
van Vogelsanck is op dit vlak waardevol.
Historische waarde:
Rond het waterkasteel van Vogelsanck ligt een uitgestrekt domein met
kasteelboerderij, park en bossen, vijvers, moerassen, vennen en
weilanden. Vanuit hieruit werd de invloedrijke heerlijkheid Vogelsanck
bestuurd. Het kasteel is een gesloten complex, opgetrokken rondom een
rechthoekige, gekasseide binnenplaats met de donjon als oudste gedeelte.
Het park in landschappelijke stijl met riant karakter, werd einde 18de
eeuw - begin 19de eeuw aangelegd op oudere tuinpercelen maar heeft ook
een belangrijke kern uit de tweede helft van de 19de eeuw. Het domein is
tuinhistorisch belangrijk als voorbeeld van de wijze waarop de
landschappelijke stijl in meerdere fasen werd gerealiseerd en daarbij
steeds op de oude morfologie bleef geënt. Het huidige kasteel van
Terlaemen werd midden 18de eeuw als jachtslot gebouwd. Het
landschappelijk park met pittoresk karakter dateert uit de 19de eeuw
maar is geënt op een oudere, geometrische aanleg. Op de Bolderberg staat
de oude kluis uit 1673, waarvan de kapel is gewijd aan Onze-Lieve-Vrouw
van Lorette, bereikbaar via het aloude Kluispad. Het vijvercomplex van
Terlaemen-Vogelsanck bestaat in totaal uit een dertigtal vijvers. Deze
vijvers zijn grotendeels ontstaan uit moerassige laagtes en vennen die
werden uitgediept door turfstekers. Onder impuls van de abdijen van
Herkenrode en Averbode werden ze omgevormd tot kweekvijvers voor
zoetwatervis. De watertoevoer stoelt op een cascadesysteem via een
netwerk van af- en toevoersloten.
Esthetische waarde: Het uitgestrekte gebied wordt gekenmerkt door een
grote verscheidenheid aan historisch erfgoed zowel als groene
landschapselementen De twee kasteeldomeinen en de Bolderberg vormen
daarin centrale elementen. Ter hoogte van de kluis heeft men een
panoramisch zicht op de omgeving.
Sociaal-culturele waarde : De kluis op de Bolderberg was in het
verleden een druk bezocht bedevaartsoord. Een aantal van de gekweekte
vissoorten in de vijvers van Terlaemen en Vogelsanck worden geserveerd
als streekgerecht. Bewegwijzerde wandelroutes ontsluiten de omgeving.
Regelmatig worden ook geleide wandelingen georganiseerd.
Ruimtelijk-structurerende waarde:
Diverse elementen waren door hun ligging, omvang en/of invloed
bepalend voor de ruimtelijke organisatie van de omgeving, m.n. de
getuigenheuvel Bolderberg, de beekvalleien met de vijvers en de
kasteeldomeinen van Vogelsanck en Terlaemen.

--------------

C.TEKSTUELE Omschrijving
------------------------

 Het gebied is gelegen in het zuiden van de gemeente Heusden-Zolder en
omvat grosso modo de getuigenheuvel van Bolderberg en de kasteeldomeinen
van Vogelsanck en Terlaemen. De kasteeldomeinen liggen ten noordoosten
en ten noorden van de heuvel in de vallei van de Laambeek en worden in
het noorden begrensd door de E314. De aanleg van de Terlaemenlaan
splitste de getuigenheuvel in twee: de Bolderberg s.s. en de Galgenberg.
De Bolderbergheuvel ligt geïsoleerd tussen de vallei van de Laambeek in
het noorden en de Bolderbergbeek in het zuiden. De zuidwest-noordoost
georiënteerde heuvel is 3000m lang en 500m breed. De top is gelegen op
meer dan 60m boven de zeespiegel. Het niveauverschil met de
onmiddellijke omgeving bedraagt ca. 20m. De getuigenheuvel van
Bolderberg is een overblijfsel van een groot duinengebied. De ondergrond
bestaat o.a. uit de bruine Diestiaanse ijzerzandsteen. Op het einde van
de 18de eeuw was de Bolderbergheuvel niet bebost. Het grootste deel werd
ingenomen door heide. In de eerste helft van de 20ste eeuw werd de
heuvel volledig opgeplant met naaldhout. De bossen op de heuvel zijn ook
vandaag nog hoofdzakelijk naaldhoutbossen. Op open plekken groeit er
echter opnieuw heide. Het overgangsgebied tussen de Bolderbergheuvel en
het vijvercomplex van Terlaemen herbergt een smalle, venige zone.
Regenwater en plaatselijke, voedselarme kwel zorgen ervoor dat hier
ontwikkelingskansen zijn voor natte heide- en hoogveenreclicten. Boven
op de heuvel staat de kluis met kapel, gewijd aan Onze-Lieve-Vrouw van
Lorette. Het complex omvat vijf delen, met in het midden de kapel
(1673), daarnaast het woonhuis (19de eeuw), bestaande uit twee delen, en
ten noorden een kleine toren (waarschijnlijk de oorspronkelijke
kluizenaarswoning) en een stal. De westgevel van de kapel is
gedeeltelijk opgetrokken in mergelsteen, de gebouwen bestaan voor het
overige uit baksteen. Tot 1882 woonden er kluizenaars. Daarna stond de
kluis grotendeels leeg. Momenteel wordt er een restauratiedossier
opgemaakt. Vanuit de Kluisstraat beklimt men nog altijd via het Kluispad
de Bolderberg tot aan de kluis. Het domein Vogelsanck ligt ten zuiden
van Zolder in de vallei van de Laambeek, in een open en vlak landschap.
Vanuit hieruit werd de invloedrijke heerlijkheid Vogelsanck bestuurd.
Sinds 1741 is het domein en slot onafgebroken eigendom van de familie de
Villenfagne de Vogelsanck et du Saint Empire. Het is een uitgestrekt
domein bestaande uit een waterburcht en een kasteelboerderij, een
bospark, naald- en loofbossen, vijvers, moerassen, vennen en weilanden
met een totale oppervlakte van 369,9ha. Het waterkasteel is een gesloten
complex, opgetrokken rondom een rechthoekige, gekasseide binnenplaats.
Een eveneens gekasseide oprijlaan verbindt het omgracht kasteel met de
kasteeldreef. Deze dreef wordt nu onderbroken door de autosnelweg maar
liep voorheen tot Zolder-dorp. Het gedeelte vanaf de E 313 tot aan het
dorp is verjongd met bruine beuken. Vanaf de Drij Dreven ten oosten
vertrekt een tweede dreef, ook Kasteeldreef genaamd; vanaf de
Vogelsancklaan ten zuiden een derde, en vanaf dezelfde straat ten westen
voert de Grote Dreef naar de kasteelboerderij. De hoofdtoegang ligt
thans aan de Vogelsancklaan ten zuiden van het domein. Het oudste
gedeelte van het gebouwencomplex is de donjon, afzonderlijk gelegen ten
zuidoosten buiten de binnenplaats. Ten noorden bevinden zich de
kasteelhoeve uit de 18de eeuw en het 19de eeuwse wagenhuis. In de
Vrunstraat staan de boswachters- en de tuinierswoning, beide in de 19de
eeuw opgetrokken. Het kasteelpark, 10 ha groot, in landschappelijke
stijl met riant karakter, werd einde 18de - begin 19de eeuw aangelegd op
oudere tuinpercelen maar heeft ook een belangrijke, latere kern uit de
2de helft van de 19de eeuw. Jean Louis de Villefagne (1752-1823)
ontwikkelde een dendrologische belangstelling en liet, volgens de
literatuur, een vroeg-landschappelijke tuin aanleggen met 150
verschillende in- en uitheemse boomsoorten en struiken, onder meer op de
vroegere, omgrachte tuin ten oosten bij het kasteel. Vanaf 1875 werd het
kasteelcomplex geromantiseerd. In een latere fase tenslotte werd de
vroeg-landschappelijke aanleg gemoderniseerd en opende men de tuin
visueel met zichtassen vanuit het kasteel op het landschap. Vogelsanck
is dan ook een voorbeeld van hoe de landschappelijke stijl in meerdere
fasen werd gerealiseerd en daarbij steeds op de oude morfologie bleef
geënt. Het gebied Terlaemen is ongeveer 200 ha groot. Het is sinds 1811
eigendom van de familie Palmers. Het grootste gedeelte ervan bestaat uit
heidevelden en vijvers. In de 18de eeuw waren ook hier nauwelijks bossen
aanwezig. In het begin van de 20ste eeuw domineerden vooral naaldbossen.
Nu wordt echter ook een grote oppervlakte ingenomen door loofbossen,
zoals zure eiken-beukenbossen. Daarnaast behoren moerassen eveneens tot
de kenmerken van het gebied. Langs de weg van Bolderberg naar Zolder
ligt het kasteel van Terlaemen. Het parkje rond het kasteel werd
aangelegd in de 19de eeuw, in landschappelijke stijl met pittoresk
karakter. Het park is geënt op een oudere site met geometrische aanleg.
Het goed was een voormalige Loonse heerlijkheid bij de Laambeek. Het
huidige kasteel is gelegen op een omgracht perceel. Een lange, smalle
voortuin tussen het huis en de straat is begrensd door smeedijzeren
hekwerk. Via een inrijhek bereikt men de achteraan gelegen erekoer met
het kasteel ten oosten en een dienstgebouw ten zuiden. Het kasteel is
een laat-classicistisch herenhuis, in de tweede helft van de 18de eeuw
gebouwd als jachtverblijf. Het dienstgebouw is een versteende en
witgekalkte leembouw. Ten noorden, over de gracht, vertrekken twee
dreven naar de westelijke bossen. Ten zuiden, achter de dienstvleugel
ligt een nog jonge boomgaard met bomengordel en solitairen. Schuin
tegenover het kasteel ligt het 19de eeuwse jachtwachterhuis. In 1498
liet Philips van der Hulst ten zuiden van het huidige kasteel, op de
Laambeek, een slagmolen bouwen. In 1870 werd op dezelfde plaats een
nieuwe molen gebouwd bestaande uit woon- en molenhuis met een stal. Het
gebouwencomplex is momenteel in gebruik als manege. De belangrijkste
structuur - en landschapsbepalende elementen van Terlaemen en Vogelsanck
zijn, naast de getuigenheuvel Bolderberg, de diverse vijvers, in totaal
een dertigtal. Zestien vijvers hebben elk een specifieke benaming zoals
Postenvijver, Vrunden, Grote Savoer enz. Voor het ontstaan van deze
vijvers zorgden de verschillende rechterbijrivieren van de Demer.
Tijdens en na de laatste ijstijd ontstonden er namelijk in het gebied
van de middenloop van deze bijrivieren vennen en moerassige laagtes
tussen zandophopingen. Deze waterpartijen werden in toenemende mate
vergroot en uitgediept, veelal door veenontginning. Onder impuls van de
abdijen van Herkenrode en Averbode werden ze omgevormd tot kweekvijvers
voor zoetwatervis. De overige vijvers hebben geen natuurlijke oorsprong.
De watertoevoer stoelt op een cascadesysteem via een netwerk van af- en
toevoersloten. Het nodige water wordt geleverd door de Laambeek en de
Echelbeek. De Echelbeek stroomt noordelijk door het gebied en mondt ten
oosten van het kasteel Terlaemen uit in de Laambeek. De historische
bedding werd echter nagenoeg over de volledige lengte omgelegd of
rechtgetrokken. Doorheen het gebied tussen de Terlaemenlaan en de
Vogelsancklaan zijn vijf wandelroutes bewegwijzerd. Vanaf de kluis heeft
men een panoramisch zicht op de omgeving. Jaarlijks worden in dit gebied
ook enkele geleide wandelingen georganiseerd.
