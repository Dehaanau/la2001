Watering van Lommel-Kolonie
===========================

:Ankerplaats ID: A70001


**Landschap**



Omschrijving
------------

Midden 19de eeuw werden grootschalige vloeiweiden aangelegd om de
onvruchtbare heidegebieden in de Limburgse en Antwerpse Kempen
landbouwkundig te valoriseren. De realisatie van deze projecten was
mogelijk dank zij de sedert 1825 in gebruik genomen Zuid-Willemsvaart en
het Kempens kanaal van Bocholt tot Herentals. Erbarmelijke
levensomstandigheden als gevolg van een opeenstapeling van rampen in het
overbevolkte West- en Oost-Vlaanderen, waren de directe drijfveer voor
de Belgische regering om over te gaan tot uitvoering van de
grootschalige irrigatieprojecten. Veelal wordt in de literatuur verwezen
naar de ingenieurs Kümmer, Magis en Keelhoff, die de bevloeiingssystemen
ontwierpen, geïnspireerd op bestaande irrigatietechnieken in
Noord-Italië. Thans is echter geweten dat hun voorgangers bij de
Belgische overheidsdiensten, met name Teichmann en Masui, voordien reeds
melding maakten van bestaande, Kempense bevloeiingstechnieken. Op
verschillende plaatsen kwamen zogenaamde waterbeemden voor. Volgens
recent onderzoek was dit een zeer algemene, vele eeuwen oude en door de
Kempense landbouwers toegepaste bevloeiing van grasland, en bestaat er
in die zin een historische continuïteit met de grootschalige en d.m.v.
belangrijke geldmiddelen aangelegde irrigaties met kanaalwater. In
Lommel ontstonden vier irrigatiezones. Drie blokken liggen binnen de
perimeter van het beoogde landschap, m.n. de wateringen van
Lommel-Kolonie, Jozef Keelhoff en Hondsbos. De vloeiweiden van
Lommel-Kolonie, tegenwoordig de Watering genoemd, werden aangelegd door
de staat in 1848, tussen het kanaal Bocholt-Herentals en de Nederlandse
grens, in het noordoosten van de gemeente Lommel. Het gebied behoort tot
de landschappelijke eenheid van het Kempens plateau. De gemiddelde
hoogte boven de zeespiegel bedraagt 40m. Het reliëf is vlak en zwak
hellend in noordelijke richting. Het gebied heeft een oppervlakte van
230 ha en is vrijwel de enige watering in Noord-Limburg met nog een
bijna intact en functionerend bevloeiingssysteem. Deze Watering was
vanaf haar ontstaan onafscheidelijk verbonden met de Rijkskolonie van
Lommel-Kolonie. De Belgische Staat verwierf namelijk omstreeks december
1849 112ha heidegrond op de heuvelse heide, gelegen tussen de pas
aangelegde Watering en de steenweg Luik-'s Hertogenbos voor de bouw van
een Rijkskolonie. Aan weerszijden van een bevaarbaar irrigatiekanaaltje
werden planmatig en op een onderlinge afstand van 150m 20 identieke en
genummerde boerderijen gebouwd. Deze staatshoeven hadden elk een
voortuin met enkele witte paardekastanjes als toekomstige schaduwbomen
en een waterput. De ontginbare gronden rond de boerderijen waren
eveneens doortrokken met irrigatieslootjes met de bedoeling om ook deze
gronden te ontginnen en geschikt te maken als akkerland om aardappelen,
graan en voedergewassen te winnen. Rond de zwaaikom, ter hoogte van de
steenweg Luik-'s Hertogenbosch bouwde men een kerk, een pastorij en een
schooltje. De watering van Lommel-Kolonie werd aangelegd in zes
parallelle en genummerde blokken, die elk afzonderlijk een volledige
bevloeiingseenheid vormen. Elk blok werd op zijn beurt onderverdeeld in
percelen en doortrokken met een uitgebreid stelsel van bevloeiings- en
afvloeiingssloten. Het water werd aangevoerd via de spijssloot uit het
kanaal. Tijdens het bevloeien bleek echter al vlug dat het waterdebiet
van de spijssloot ontoereikend was om alle percelen in de vloeiweiden en
de gronden rond de 20 hoeven van de Rijkslandbouwkolonie tijdig van het
nodige water te voorzien. In 1852 werd daarom de nu nog steeds
functionerende grotere spijssloot, de zgn "grote fossé" gegraven. In
tegenstelling tot de kleinschalige waterbeemden van individuele
boerenfamilies in de Kempen bleken de irrigaties met kanaalwater vrij
snel na hun aanleg weinig succesvol. Ondanks de aanvankelijk
winstgevende grasverkopen in de Watering bleven de beoogde resultaten in
de Kolonie achterwege. De geplande rijkslandbouwkolonies te Mol en
Arendonk werden niet gebouwd en in 1860 was de overheid verplicht om
Lommel-Kolonie te verkopen. Jozef Keelhoff die rechtstreeks betrokken
was bij de uitbouw van de Kolonie kocht de 20 boerderijen en de
vloeiweiden van blok II. De aanvankelijke functie van de Watering is
reeds lang voorbijgestreefd. Momenteel heeft de Watering voornamelijk
een recreatieve, didactische, wetenschappelijke en een bosbouwkundige
functie. In blok II, zo'n 28 ha, bleven de oorspronkelijke kenmerken van
de vloeiweiden het best bewaard. De Noord-Limburgse Wielewaalafdeling
startte in december 1977 met het beheer van de vloeiweiden op de
oorspronkelijke wijze. Dit was mogelijk mede dank zij de kennis en de
kunde van het wateringpersoneel. Zes ha open grasland wordt hier
bevloeid, twee maal per jaar gemaaid en evt. begraasd. Deze percelen
zijn dan ook floristisch en cultuurhistorisch het interessantst. De
wisselwerking tussen de oorspronkelijke zure Kempense zandbodem en de
bevloeiing met het kalkrijke kanaalwater resulteerde in een grote
diversiteit in plantensoorten en een uitzonderlijke vegetatie met o.a.
relicten van de inzaaiing met alpiene soorten tijdens de aanleg van de
vloeiweiden. In blok I werd het bevloeiingssysteem niet lang toegepast.
Momenteel is blok I een vlak, open akker- en weidegebied met her en der
een solitaire eik. Blokken III, IV, V en VI werden in 1928 aangekocht
door de N.V. Union Allumettiere en in 1930 volledig beplant met
populieren (de zogenaamde stekskenswatering). Vanaf het einde van de
19de eeuw waren de oevers van de aanvoer- en bevloeiingssloten en de
perceelsranden reeds beplant met populieren. Tot omstreeks 1950 werd het
gras op blokken II,IV, V en VI nog regelmatig gemaaid door landbouwers
uit de omgeving. In 1976 kocht de gemeente Lommel de eigendom van de
N.V. Union Allumettière integraal aan met de bedoeling dit gebied te
vrijwaren van verkaveling en versnippering. De populierenaanplantingen
zijn grotendeels gebleven en beeldbepalend geworden voor het gebied. De
gemeente Lommel staat zelf in voor het onderhoud en de werkzaamheden in
de Watering. Het oude wateringhuis op blok III werd ingericht als
bezoekerscentrum, vanwaaruit regelmatig geleide wandelingen worden
georganiseerd. Er is ook vismogelijkheid in de spijssloot vanaf het
kanaal en in de aanvoersloot tot aan het bezoekerscentrum. Een aantal
vijvers in de wateringen worden verpacht aan de meestbiedende. De
landbouwkolonie is grotendeels verdwenen en slechts met moeite
herkenbaar. Van de vroegere staatsboerderijen hebben er slechts enkele
de tand des tijds getrotseerd. De meeste zijn vervangen door nieuwbouw
en de boerderijpercelen zijn in de loop der tijd steeds verder
verkaveld. Op een aantal plaatsen prijken nog de witte paardekastanjes,
aangeplant tijdens de bouwperiode 1849-1850. Een opwaardering van deze
erfbeplanting is zeker gewenst. De hoeve Corens in de Koloniestraat werd
in 1999 beschermd als monument. De vloeiweiden van landbouwingenieur
Jozef Keelhoff werden aangelegd in 1854, hebben een oppervlakte van 24
ha en zijn gelegen tussen de Rijkskolonie en de Vrijheidsstraat. Jozef
Keelhoff tekende vanaf 1847 de aanlegplannen voor irrigatiezones in de
Limburgse en Antwerpse Kempen. De plannen voor zijn vloeiweiden juist
ten noorden van de Kolonie tekende hij uiteraard ook. Zij dateren van 26
juni 1852, het inzaaien van het terrein gebeurde echter pas in juni
1854. De vergunning die hij kreeg, liet hem toe om water te onttrekken
aan het kanaal van de Kolonie. De spijssloot loopt op de noordelijke
perceelsgrens van de vroegere staatsboerderijen. Voor de realisatie van
dit project kocht hij in 1851 15 ha heide van de gemeente en in 1854 12
ha van herbergier Pieter Jacob Aets. Jozef Keelhoff experimenteerde
veelvuldig om de grasopbrengsten te vergroten, eerst met een organische
bemesting maar vanaf 1860 hoofdzakelijk met kunstmeststoffen. Zoals
hierboven gezegd kocht hij toen ook de Kolonie en de vloeiweiden van
blok II. Momenteel liggen de percelen van de watering Jozef Keelhoff
braak en werden er opnieuw populierenrijen aangeplant. De kleine
irrigatiezone Hondsbos ligt ten zuidwesten van de Watering van
Lommel-Kolonie, langsheen de oorspronkelijke spijssloot. Deze
irrigatiezone stond echter niet op het oorspronkelijke ontwerp van de
Watering. Waarom beslist werd om ook hier een irrigatiezone aan te
leggen is niet geweten. De oudste vermelding die van deze zone werd
teruggevonden is de notarisakte van de openbare verkoop van maart 1849.
Het Hondsbos bestond uit drie blokken met een totale oppervlakte van
12,19 ha. Twee loten waren ten noorden van de spijssloot, de kleine
fossé, gelegen en een kleiner lot van 2.4ha ten zuiden ervan. Dit derde
lot werd echter nooit volledig afgewerkt en kon daarom slechts
gedeeltelijk geïrrigeerd worden.



Landschapswaarden
-----------------


Wetenschappelijke waarde
~~~~~~~~~~~~~~~~~~~~~~~~


De wisselwerking tussen de oorspronkelijke zure Kempense zandbodem en
de bevloeiing met het kalkrijke kanaalwater resulteerde in een grote
diversiteit in plantensoorten en een uitzonderlijke vegetatie met o.a.
relicten van de inzaaiing met alpiene soorten tijdens de aanleg van de
vloeiweiden.

Historische waarde
~~~~~~~~~~~~~~~~~~


Erbarmelijke levensomstandigheden in het 19de eeuwse agrarische
Vlaanderen waren de directe drijfveer voor de Belgische regering om over
te gaan tot uitvoering van irrigatieprojecten in de Kempen, die mogelijk
waren door de aanleg van de Zuid-Willemsvaart en het Kempens kanaal van
Bocholt tot Herentals. Algemeen wordt aangenomen dat de
bevloeiingssystemen werden ontworpen en gebouwd naar het voorbeeld van
irrigatietechnieken in Noord-Italië. Voordien echter bestond reeds een
zeer algemene, vele eeuwen oude en door de Kempense landbouwers
toegepaste bevloeiing van grasland. In die zin bestaat er een
historische continuïteit met de grootschalige en d.m.v. belangrijke
geldmiddelen aangelegde irrigaties met kanaalwater. Deze laatste bleken
echter kort na hun aanleg weinig succesvol, in tegenstelling tot de
kleinschalige waterbeemden van de Kempense boeren. De watering te
Lommel-Kolonie is deels goed bewaard en alleszins nog goed herkenbaar.
Zij is vrijwel de enige in Noord-Limburg waarin de twee
bevloeiingssystemen, nl. het oorspronkelijke totale bevloeiingssyteem
via boven- en onderzoeven en het latere vereenvoudigde
bevloeiingssysteem door infiltratie samen aangetroffen en in stand
gehouden worden dankzij een intensief beheer. Van de Rijkskolonie, die
ermee samenhing, zijn de hoeve Corens en restanten van de erfbeplanting
behouden.

Esthetische waarde
~~~~~~~~~~~~~~~~~~

Op zich reeds heeft het landschap een esthetische
waarde door de aanwezigheid van lange, smalle graslandpercelen, van
elkaar gescheiden door een uitgebreid netwerk van sloten. De esthetische
waarde wordt ook bepaald door het contrast met de omgeving waarin vooral
uitgestrekte compartimenten heide, bos, bewoning en industrie voorkomen.
Voorts zijn de uitgestrektheid van het landschap, de afwezigheid van
bebouwing, de rust en stilte in het gebied van belang.


Sociaal-culturele waarde:



Het oude wateringhuis op blok III werd
ingericht als bezoekerscentrum, vanwaaruit regelmatig geleide
wandelingen worden georganiseerd. Er is ook vismogelijkheid in de
spijssloot vanaf het kanaal en in de aanvoersloot tot aan het
bezoekerscentrum. Een aantal vijvers in de wateringen worden verpacht
aan de meestbiedende.

Ruimtelijk-structurerende waarde
~~~~~~~~~~~~~~~~~~~~~~~~~~~~~~~~

De watering van Lommel-Kolonie heeft een uitzonderlijk grote
oppervlakte van 230 ha en is hier bepalend voor de opbouw en organisatie
van het landschap. Nooit voordien was zo fundamenteel en grootschalig
ingegrepen in het voordien traditioneel Kempense landschap.



Landschapselementen en opbouwende onderdelen
--------------------------------------------



Geomorfologie/hydrografie
~~~~~~~~~~~~~~~~~~~~~~~~~


**Microreliëf:**

 * microreliëf


**Hydrografische Elementen:**

 * waterloop
 * beek


Heuvelse loop

**Moerassige gronden:**


kunstmatig aangelegde, vochtige weiden

Elementen van bouwkundig erfgoed, nederzettingen en archeologie
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

**Nederzettingspatronen:**

 * nederzettingspatroon
 * gehucht

voormalige Rijkslandbouwkolonie (huidige Koloniestraat)

**Bouwkundig erfgoed:**

 * (heren)woning


wateringhuis

**Landbouwkundig erfgoed:**

 * hoeve


hoeve Corens

**Kerkelijk erfgoed:**

 * kerk
 * pastorie


**Klein historisch erfgoed:**

 * grenspaal



Elementen van transport en infrastructuur
~~~~~~~~~~~~~~~~~~~~~~~~~~~~~~~~~~~~~~~~~

**Wegenis:**

 * weg
 * pad
 * Oostenrijkse periode


steenweg 's Hertogenbosch-Luik, verbindingswegen en -paden

**Waterbouwkundige infrastructuur:**

 * kanaal
 * dijk
 * sluis
 * grachtenstelsel
 * stuw


bevloeiingssysteem met kunstwerken, spijssloten e.a., gevoed door
kanaal Bocholt-Herentals

Elementen en patronen van landgebruik
~~~~~~~~~~~~~~~~~~~~~~~~~~~~~~~~~~~~~

**Puntvormige elementen:**

 * bomengroep
 * solitaire boom


o.a. paardekastanjes als voormalige erfbeplanting in de Kolonie

**Lijnvormige elementen:**

 * bomenrij
 * houtkant
 * knotbomenrij

o.a. bomenrijen op de dijken

**Kunstmatige waters:**

 * vijver


**Topografie:**

 * historisch stabiel


**Historisch stabiel landgebruik:**

 * permanent grasland


kunstmatig aangelegde, vochtige weiden

**Bos:**

 * naald
 * loof
 * hooghout
 * struweel


**Bijzondere waterhuishouding:**

 * vloeiweide
 * watering



Opmerkingen en knelpunten
~~~~~~~~~~~~~~~~~~~~~~~~~


De meeste boerderijen van de Rijkskolonie zijn vervangen door nieuwbouw
en de boerderijpercelen zijn in de loop der tijd steeds verder
verkaveld. De recente bebouwing levert geen bijdrage tot de
landschapswaarden. De witte paardekastanjes markeren nu nog op veel
plaatsen de percelen waar de boerderijen hebben gestaan maar de
levensverwachting van deze bomen is beperkt. Een opwaardering van deze
erfbeplanting is daarom zeker gewenst. Het onderhoud van de vloeiweiden
is zeer arbeidsintensief. Beheer volgens de oorspronkelijke methode
betekent immers een manuele graswinning met de zeis, eventueel gevolgd
door een nabegrazing. Het delicate bevloeiingssysteem en het microreliëf
maken dat in de Watering van Lommel-Kolonie, ploegen onmogelijk is
evenals het gebruik van de maaibalk.
