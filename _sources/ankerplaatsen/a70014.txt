Landcommanderij Alden Biesen
============================

:Ankerplaats ID: A70014


**Landschap**



Omschrijving
------------

Alden Biesen is gelegen aan de Kasteelstraat te Rijkhoven (Bilzen),
een voormalig landbouwdorp. In 1220 werd door de abdis van Munsterbilzen
en de graaf van Loon een kerkje met afhankelijkheden en akkers
geschonken aan de Duitse orde, die er een commanderij oprichtte. De
commanderij van Biesen groeide uit tot de hoofdzetel van de balije van
de Nederlanden en kreeg hierdoor de benaming landcommanderij. Later werd
zij Alden Biesen genoemd in tegenstelling tot de haar ondergeschikte
commanderijen Nieuwe Biesen in Maastricht en Jungen Biesen in Keulen.
Onder haar gezag ressorteerden 12 commanderijen in Brabant, Luik,
Nederland en het Rijnland. De omvangrijke goederen maakten haar één van
de grootgrondbezitters in het gebied rond Bilzen. Rijkhoven bestond van
oudsher uit het eigenlijke dorp en de gehuchten Reek ten noorden en
Bosselaar ten oosten. Deze kernen zijn door de toenemende lintbebouwing
naar elkaar toegegroeid. Nog tot in de 19de eeuw bestond de bebouwing
uit een groot aantal belangrijke hoeven, maar hiervan bleven vrijwel
geen resten bewaard. Centraal in het dorp, onmiddellijk ten noorden van
de dorpskom, vormt de commanderie met zijn gronden een ruime, groene
zone. Het stratenpatroon bleef tot op heden vrij gaaf bewaard. Alleen de
westzijde, waar de Demer voorheen de grens van het dorp vormde, kende
een ingrijpende verandering met de aanleg van de E-313 Antwerpen-Luik.
Het gehucht Reek heeft een straatdorppatroon langsheen de noord-zuid
lopende Reekstraat, in het verlengde van de Kasteelstraat. Ook het
straalvormige drevenpatroon dat de commanderie van Alden Biesen met de
omliggende dorpen verbond, is nog duidelijk te herkennen. Over het
oorspronkelijke gebouwenbestand is vrijwel niets gekend. Vanaf 1543 werd
aangevangen met de bouw van het huidige waterslot. In latere
bouwcampagnes volgden het gasthof, de paardestallen, een nieuw
poortgebouw, een nieuwe, vroeg-barokke kapel en neerhof met hospitaal,
stallingen, pachterswoning en schuur. Begin 18de eeuw krijgt het
waterslot zijn definitieve vorm en krijgen verschillende gevels een
symmetrische ordonnantie, later nog aangepast in laat-classicistische
stijl. In deze periode worden ook de oranjerie tussen de oudere
paardestallen ingericht en de formele tuinen rond een centrale fontein
aangelegd. In de tweede helft van de 18de eeuw werd de symmetrische
structuur doorgetrokken naar de voorburcht en het oorspronkelijke
voorhof vervangen door twee symmetrische, identieke, tegenover elkaar
gelegen gebouwen, de tiendschuur en de rijschool, oostelijk afgesloten
door een inrijhek. In 1780-85 wordt het Engels park als panoramatuin
aangelegd. Op 8 maart 1971 brandde het kasteel gedeeltelijk af. Het werd
op 7 juni van dat jaar aangekocht door de Ministeries van Nederlandse
Cultuur en Openbare Werken. Onmiddellijk werd begonnen met de
instandhoudingswerken en restauratie van gebouwen en omgeving. In 1988
werd Alden Biesen in gebruik genomen als Cultureel Centrum van de
Vlaamse Gemeenschap. De provincie Limburg kocht het omringende domein
aan. Het domein van Alden Biesen zorgt nu voor een vrij intens
ééndagstoerisme. De recreatieve mogelijkheden in en rond het gebied zijn
nauw verweven met het rijke historische verleden en met het bijzondere
landschap dat zijn charme ontleent aan het vloeiende, golvende karakter
en zijn rijke verscheidenheid. De oorspronkelijke hoofdingang van de
Commanderij, met poortgebouw en Apostelenhuis, bevond zich oostelijk op
het hoogste punt van het domein. Daar mondden straalvormig zeven dreven
uit (nu nog slechts zes), een symbolische verwijzing naar de Zeven Weeën
en Vreugden van Maria. Eén ervan, de Lindendreef of Maastrichter Allee,
voert van de oostelijke hoofdingang naar het gebouwencomplex aan de
Kasteelstraat. Rondom de gebouwen zijn de watergrachten met hun
keermuren, de koeren en voorhoven, de historiserend heringerichte tuinen
van de landcommandeur en oranjerietuin kenmerkend. De westelijke toegang
tot de Maastrichter Allee wordt gevormd door een poortgebouw met ten
noorden ervan het gasthof. Aansluitend ligt de ommuurde boomgaard
Hertenberg. Ten zuiden van het kasteelcomplex bevindt zich de eveneens
ommuurde Engelse tuin met parkbos, wegeninfrastructuur en begeleidende
beplantingen, waterpartijen, kluis, paviljoenen en belvédère.
Zuidelijker en buiten de ommuring sluit het historische Winterbergbos er
nauw bij aan. In het noorden, langs de zogenoemde Reekstraat, staat de
rentmeesterswoning van de Commanderij. Het is een U-vormige herenhoeve
uit de 2de helft van de 17de eeuw, gebouwd in Maasstijl, en oostelijk
afgesloten door een lage muur. In de noordwesthoek van de gekasseide
binnenplaats bevindt zich een waterput. De bijhorende omhaagde boomgaard
en oorspronkelijke tuin zijn nog steeds duidelijk herkenbaar. Het park
erachter, aansluitend bij de Kleine Dreef langsheen de ommuring van de
Hertenberg, vormt een fraaie boompartij en illustreert de
functieverandering van de rentmeesterswoning na de verkoop van Alden
Biesen in de Franse periode, toen het gebouw een nieuwe functie kreeg
als landelijk kasteeltje. De verderop gelegen Kastanjedreef of Lange
Dreef werd door de ruilverkaveling Rijkhoven aan de stad Bilzen
overgedragen. Voor recreatief medegebruik werden veeroosters, hagen,
afsluitingen en voetgangerstoegangen gecreërd. Tot aan de Kastanjedreef
strekt zich het open landbouwgebied Op de dertien Bonders uit als
restant van het historische landbouwareaal. De omgeving rond Alden
Biesen wordt gekenmerkt door een nog herkenbare historische percelering
en een concentratie van bewaarde, landschapseigen hoogstamboomgaarden.
Kenmerkend in de ruimere omtrek zijn ook de resterende holle wegen,
hagen, houtkanten en poelen. Het uitgesproken reliëf met een
kleinschalig bronnengebied en talrijke gradiënten is het gevolg van de
zuidoost-noordwest verlopende scheiding tussen twee Haspengouwse
leemplateaus. Het water vloeit af naar de noordwestelijk gelegen Demer.
Weliswaar gingen de ruilverkavelingsaktiviteiten in het gebied gepaard
met een grotere aandacht voor landschapszorg, toch werd vastgesteld dat
zij uiteindelijk als een katalysator werkten voor het versneld
verdwijnen van waardevolle landschapselementen.



Landschapswaarden
-----------------


Wetenschappelijke waarde
~~~~~~~~~~~~~~~~~~~~~~~~


Het uitgesproken reliëf met een kleinschalig bronnengebied en
talrijke gradiënten is het gevolg van de zuidoost-noordwest verlopende
scheiding tussen twee Haspengouwse leemplateaus.

Historische waarde
~~~~~~~~~~~~~~~~~~


De landcommanderij Alden Biesen van de Duitse Orde was de hoofdzetel
van de balije van de Nederlanden. Vanaf 1543 werden in verschillende
campagnes het huidige waterslot en zijn aanhorigheden aangelegd en
gebouwd. Rondom de gebouwen zijn de watergrachten met hun keermuren, de
koeren en voorhoven, de heringerichte tuinen en het Engels park van
historisch bepaalde waarde. Het straalvormige drevenpatroon dat de
commanderij met de omliggende dorpen verbond, is nog duidelijk te
herkennen. De rentmeesterswoning is een U-vormige herenhoeve uit de 2de
helft van de 17de eeuw. De omgeving rond Alden Biesen wordt gekenmerkt
een nog herkenbare historische percelering en een concentratie van
bewaarde, landschapseigen hoogstamboomgaarden, als restanten van het
oorspronkelijke landbouwareaal. Karakteristiek zijn ook de historische
bossen en de resterende holle wegen, hagen, houtkanten en poelen.

Esthetische waarde
~~~~~~~~~~~~~~~~~~

De site ontleent zijn charme aan het rijke
historische verleden, dat de samenhang tussen de gebouwen en het
bijzondere landschap bepaalt. Kenmerkend in de ruimere omtrek zijn het
uitgesproken reliëf en de grote verscheidenheid tussen het Haspengouws
open-field landschap enerzijds en het kleinschalig bronnen- en
valleigebied anderzijds.


Sociaal-culturele waarde
~~~~~~~~~~~~~~~~~~~~~~~~



De culturele en recreatieve mogelijkheden
in en rond het gebied zijn nauw verweven met het rijke historische
verleden en met het bijzondere landschap. In 1988 werd Alden Biesen in
gebruik genomen als Cultureel Centrum van de Vlaamse Gemeenschap. De
provincie Limburg kocht het omringende domein aan. De Kastanjedreef werd
door de ruilverkaveling Rijkhoven aan de stad Bilzen overgedragen. Voor
recreatief medegebruik werden veeroosters, hagen, afsluitingen en
voetgangerstoegangen gecreërd. Het domein van Alden Biesen zorgt voor
een vrij intens ééndagstoerisme.

Ruimtelijk-structurerende waarde
~~~~~~~~~~~~~~~~~~~~~~~~~~~~~~~~

Ruimtelijk structurerend waren het bronnengebied op de de
zuidoost-noordwest verlopende scheiding tussen twee Haspengouwse
leemplateaus en de invloed die uitgang van de Landcommanderij.
Onmiddellijk ten noorden van de dorpskom vormt de commanderie met zijn
gronden en straalvormige drevenpatroon thans nog een visueel dominante
factor.



Landschapselementen en opbouwende onderdelen
--------------------------------------------



Geomorfologie/hydrografie
~~~~~~~~~~~~~~~~~~~~~~~~~


**Microreliëf:**

 * microreliëf
 * talud


**Macroreliëf:**

 * macroreliëf
 * holle weg

zacht glooiend reliëf

**Hydrografische Elementen:**

 * rivier
 * vallei


Demer

**Moerassige gronden:**


vochtige beemden

 **Andere:**
voorkomen van dassenburchten

Elementen van bouwkundig erfgoed, nederzettingen en archeologie
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

**Koeren en hovingen:**

 * tuin
 * park
 * hof


Engels park, Franse tuin, voorhof van de landcommanderij

**Kastelen, landgoederen en aanhorigheden:**

 * kasteel
 * orangerie
 * landgoed
 * muur
 * omheining
 * kasteelgracht


Landcommanderij Alden Biezen

**Bouwkundig erfgoed:**

 * (heren)woning


pachterswoning, rentmeesterswoning van de landcommanderij

**Landbouwkundig erfgoed:**

 * hoeve
 * schuur
 * stal


neerhof, rentmeesterswoning van de landcommanderij

**Kerkelijk erfgoed:**

 * kapel


o.a. kapel van de landcommanderij

**Klein historisch erfgoed:**

 * kruis



Elementen van transport en infrastructuur
~~~~~~~~~~~~~~~~~~~~~~~~~~~~~~~~~~~~~~~~~

**Wegenis:**


straalvormig drevenpatroon

Elementen en patronen van landgebruik
~~~~~~~~~~~~~~~~~~~~~~~~~~~~~~~~~~~~~

**Puntvormige elementen:**

 * bomengroep
 * solitaire boom


**Lijnvormige elementen:**

 * dreef
 * bomenrij
 * houtkant
 * hagen

**Kunstmatige waters:**

 * poel
 * vijver


**Topografie:**

 * onregelmatig
 * historisch stabiel


**Historisch stabiel landgebruik:**

 * permanent grasland


grasland (onder boomgaarden), open akkers op hogere leemplateaus,
vochtige beemden in vallei

**Typische landbouwteelten:**

 * hoogstam


**Bos:**

 * loof
 * hooghout
 * struweel


o.a. parkbos, Winterbergbos

Opmerkingen en knelpunten
~~~~~~~~~~~~~~~~~~~~~~~~~


Weliswaar gingen de eigenlijke ruilverkavelingsaktiviteiten te Rijkhoven
gepaard met een grotere aandacht voor landschapszorg, toch werd
vastgesteld dat de ruilverkaveling uiteindelijk als een katalysator
werkte voor het versneld verdwijnen van waardevolle landschapselementen.
De recente bebouwing levert geen bijdrage tot de landschapswaarden.
