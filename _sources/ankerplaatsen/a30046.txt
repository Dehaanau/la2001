Grandvalbos en Kooigembos
=========================

:Ankerplaats ID: A30046




Omschrijving
------------

Deze ankerplaats bevindt zich tussen de dorpskernen van Kooigem (gem.
Kortrijk) en St-Denijs (gem. Zwevegem). Ze ligt op een zuidelijke
uitloper van de interfluviale kam tussen Schelde- en Leiebekken die
begint rond Molen Ter klare en verder loopt over St-Denijs tot het
Grandval- en Kooigembos. De heuvelrug heeft een zuidoost-noordwest
oriëntatie met de Zandbeek aan de voet van de westelijke helling van het
Grandvalbos. Op de heuveltop dagzoomt kleiig en fijnzandig materiaal van
de formatie van Tielt. Daaronder ligt de klei van de formatie van
Kortrijk. De hellingen zijn bedekt met een kwartaire leemlaag die dikker
wordt naarmate men meer hellingafwaarts gaat. Op de topzone dagzoomt
kleiig materiaal en is er stuwwater aanwezig. Daarom zijn die gronden
marginaal voor de landbouw en liggen ze onder bos. De bossen herbergen
een waardevolle en rijke (voorjaars)flora. Ten zuiden van Kooigembos
staat een klein en geïsoleerd naaldbosje. Aansluitend bij het bos liggen
enkele weilanden; de rest van de hellingsflanken ligt onder grote
akkerlandpercelen zonder perceelsrandbegroeiing. De Zandbeek stroomt aan
de voet van de heuvel waar het Grandvalbos op ligt. Ze heeft nog een
zeer natuurlijke loop en wordt in het landschap geaccentueerd door
begeleidende (knot)bomenrijen en struweel. De bossen worden onderling
gescheiden door een zeer diep ingesneden droog valleitje met zeer
duidelijke steilranden langs de valleirand. Aan de rand van het
valleitje loopt de weg van Kooigem naar St-Denijs. Aan de voet van deze
heuvel liggen kleine en smalle wegen die de oriëntatie van de heuvel
volgen. Ze hebben bermen, taluds of houtkanten. Verspreid langs de wegen
komen kapellen voor. Vlakbij de wegen liggen de hoeves. Langs de top van
de heuvel staat nauwelijks bebouwing behalve enkele kleinere gebouwen
langs de weg van Kooigem naar St-Denijs. In de ankerplaats liggen enkele
grote semi-gesloten vierkantshoeves die vrij goed bewaard zijn
(Driehoven, Labroye,.). Bij hoeve Driehoven staat nog een ast en bij de
vierkantshoeve in het westen (dichtbij dorpskom Kooigem) ligt nog een
restant van een walgracht die aan het oog onttrokken wordt door een
bosje. Vaak hebben de hoeves rond een gedeelte van het erf een bomenrij
en liggen er vlakbij enkele huisweiden. In het oosten ligt vlakbij het
kleine huisje een weiland met taluds; waarschijnlijk is dit gedeelte
uitgebakken geweest om die woning te bouwen. Op de topzone van het
Kooigembos zijn archeologische sporen gevonden uit de Ijzertijd en van
een Gallo-romeinse nederzetting. Het landschap heeft een open karakter
waarbij het bos de heuveltop accentueert.



Landschapswaarden
-----------------


Wetenschappelijke waarde
~~~~~~~~~~~~~~~~~~~~~~~~


De ankerplaats bevindt zich op een beboste topzone van de
interfluviale kam tussen Leie- en Scheldebekken. De bebossing
reflecteert de bodemkundige gesteldheid en is reeds lang aanwezig. De
huidige bossen zijn floristisch bijzonder rijk. De natuurlijke loop van
de Zandbeek vormt een fysische begrenzing van de helling en de
heuvelrug.

Historische waarde
~~~~~~~~~~~~~~~~~~


De archeologische sporen uit Ijzertijd en uit de Gallo-Romeinse
periode wijzen op het belang van deze topzone die reeds lang onder bos
staat. Het grote aantal gave semi-gesloten vierkantshoeves geeft het
landbouwland een meerwaarde waarbij de ast bij hoeve Driehoven
belangrijk industrieel-archeologisch erfgoed vormt.

Esthetische waarde
~~~~~~~~~~~~~~~~~~

De bebossing accentueert de topzone en valt
visueel op door het open landbouwlandschap met grote regelmatige
percelen. De loop van de Zandbeek aan de voet van de helling wordt
visueel benadrukt door begeleidende bomen.


Ruimtelijk-structurerende waarde
~~~~~~~~~~~~~~~~~~~~~~~~~~~~~~~~

Het reliëf bepaalt in grote mate de ligging van de wegen die op hun
beurt de bebouwing bepalen. Het bos op de topzone omringd door open
landbouwland is een baken voor de omgeving. De top biedt vergezichten
naar de Scheldevallei.



Landschapselementen en opbouwende onderdelen
--------------------------------------------



Geomorfologie/hydrografie
~~~~~~~~~~~~~~~~~~~~~~~~~


**Microreliëf:**

 * talud


valleiranden; uitgebakken terrein

**Macroreliëf:**

 * heuvel

interfluviale kam

**Hydrografische Elementen:**

 * beek
 * vallei


Zandbeek; droge vallei tussen boscomplexen

Elementen van bouwkundig erfgoed, nederzettingen en archeologie
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

**Landbouwkundig erfgoed:**

 * hoeve


hoeve Driehoven (met ast), Labroye

**Kerkelijk erfgoed:**

 * kapel


**Archeologische elementen:**
archeologische sporen van Ijzertijd en Gallo-Romeinse periode


Elementen en patronen van landgebruik
~~~~~~~~~~~~~~~~~~~~~~~~~~~~~~~~~~~~~

**Lijnvormige elementen:**

 * bomenrij
 * houtkant
 * knotbomenrij

**Bos:**

 * naald
 * loof



Opmerkingen en knelpunten
~~~~~~~~~~~~~~~~~~~~~~~~~


De storende invloed van recente uitbreidingen bij landbouwbedrijven
dient verminderd te worden door bufferende beplanting. Het open gebied
dient gevrijwaard te blijven van bijkomende bebouwing en nieuwe wegen.
In de oostelijke en westelijke uithoeken van de ankerplaats grenst ze
aan de lintbebouwing van resp. St-Denijs en Kooigem die het open
karakter bedreigt. De wegen (o.a. kerkwegels) dienen hun kleinschalig
karakter te behouden vanwege de rijke begroeiing langs wegkanten en
vanwege hun inpassing in landelijk karakter.
