Poldergebied Klemskerke
=======================

:Ankerplaats ID: A30007




Omschrijving
------------

Deze ankerplaats ligt ten zuiden van de bebouwing van De Haan. In het
zuiden vormt de N9 Brugge-Oostende de grens; in het westen wordt ze
begrensd door de weg die De Haan met Klemskerke verbindt en in het
oosten door de weg naar Vlissegem. De ankerplaats ligt volledig in
Oudland waarbij de bodemgesteldheid nog grotendeels het bodemgebruik
bepaalt. De laag gelegen komgronden van deze polder vertonen opvallend
microreliëf dat zowel op natuurlijke wijze als door menselijk toedoen
(uitvenen, uitbrikken) kan ontstaan zijn. Deze zeer natte gronden liggen
ook nu nog grotendeels onder grasland (als wei- of hooiland) en worden
beschouwd als historisch permanent grasland. De natste en laagste delen
zijn volgens de bodemkaart uitgeveend. De kleine weilandpercelen hebben
een onregelmatige vorm, wat getuigt van de niet-systematische manier van
ontginnen, en zijn veelal afgebakend door sloten en grachtjes waarin
rietvegetatie voorkomt. De sloten en grachten wateren allen af via de
grotere geleden en zwinnen zoals het Dorpzwin en Bredewegzwin. In
sommige weilanden ligt een veedrinkput. De rijke flora bestaat vooral
uit vochtminnende planten. Voor de avifauna biedt dit open
graslandcomplex een ideale broed-, rust- en overwinteringsplaats. Op de
hoger gelegen kreekruggronden liggen voornamelijk akkerlandpercelen, de
meeste wegen en de bewoning. Door hun hogere ligging hebben deze gronden
immers een betere waterhuishouding, dus zijn ze beter geschikt voor
akkerbouw. Door hun zandige ondergrond zijn ze bovendien stabieler om op
te bouwen. Verspreid in het gebied liggen nog enkele grote waardevolle
hoeves waarrond vaak bomenrijen staan. Zo heeft hoeve ’t Zwaluwnest een
omwalling en is de hoeve nog vrij intact. Vlakbij hoeve Otterput is één
perceel opgehoogd. Misschien is dit een relict van een oudere
bewoningssite ofwel is het een recente terreinophoging. Daarnaast zijn
in sommige weilanden mogelijkse resten te zien van verlaten middeleeuwse
bewoningssites met walgracht. Langs de wegen komt men her en der
kapelletjes en kruisen tegen. Klemskerke en Vlissegem zijn 2 typische
polderdorpjes die zich ontwikkeld hebben op een kreekrug. In beide
lintvormige dorpen neemt de kerk de centrale plaats in. In Vlissegem
dragen de weilandpercelen in het midden van het dorp, de kleine smalle
kasseiwegen en de witte hoevetjes bij tot de esthetische waarde. Een
nieuwe verkaveling doet er evenwel afbreuk aan het karakter van dit
polderdorp. Net buiten Klemskerke ligt de dorpsmolen die behoorlijk
opvalt. Klemskerke zou teruggaan op een Romeinse nederzetting. In het
noorden grenst deze ankerplaats aan vakantieverblijven die door hun fel
witte kleur en de openheid van dit landschap sterk opvallen en als
storend ervaren worden. Deze ankerplaats heeft een noodrelijke uitloper
tussen de Brede Wegzwin en de weg tussen Vlissegem en De Haan. Dit stuk
is landschappelijk minder waardevol omdat het bodemgebruik niet meer
volledig de bodemgesteldheid volgt en omdat vroegere weilandpercelen in
akkerland zijn omgezet. Het behoort toch tot de ankerplaats omdat er nog
waardevolle graslandpercelen in voorkomen en om de openheid van het
gebied in noordelijke richting te vrijwaren. Net ten westen van
Vlissegem liggen resten van een artilleriebatterij uit WOII met
munitiebunkers en funderingen van kanonnen. Door de openheid van het
landschap heeft men in alle richtingen een wijds vergezicht. 



Landschapswaarden
-----------------


Wetenschappelijke waarde
~~~~~~~~~~~~~~~~~~~~~~~~


Oudlandpolder waarbij de bodemgesteldhied nog het bodemgebruik
bepaalt: bewoning, wegen en akkerland op kreekruggen; grasland op
geulgronden .

Historische waarde
~~~~~~~~~~~~~~~~~~


Dorpen Vlissegem en Klemskerke zijn gave en herkenbare polderdorpen
op van nature hoger gelegen stuk onstaan. Daarnaast zijn er ook grote
geïsoleerde middeleeuwse bewoningssites met walgracht aanwezig (vooral
uit 12e-13e eeuw). Velen werden verlaten (op einde van de middeleeuwen)
en raakten in verval. Resten van bunkers vormen getuigen van WOII. Hoeve
Otterput is gaaf bewaard en heeft een meerwaarde als bouwkundig erfgoed
door de relatie met de gave omgeving.

Esthetische waarde
~~~~~~~~~~~~~~~~~~

Groot open ruimte gebied met wijdse vergezichten.
Kleinschalige grillig grachten- en perceleringspatroon. Het
beeldbepalend bouwkundig erfgoed is nog zeer gaaf en herkenbaar.

Ruimtelijk-structurerende waarde
~~~~~~~~~~~~~~~~~~~~~~~~~~~~~~~~

Het dorp van Klemskerke met dorpsmolen, en dorp van Vlissegem vormen
twee compacte kernen van bebouwing die opvallen in dit open gebied van
vnl. graslandcomplexen.



Landschapselementen en opbouwende onderdelen
--------------------------------------------



Geomorfologie/hydrografie
~~~~~~~~~~~~~~~~~~~~~~~~~


**Microreliëf:**
 * microreliëf


typisch voor Oudlandpolder

**Hydrografische Elementen:**
 * waterloop


Bredewegzwin, Dorpzwin

Elementen van bouwkundig erfgoed, nederzettingen en archeologie
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

**Nederzettingspatronen:**
 * nederzettingspatroon

lineaire polderdorpen op kreekruggen

**Landbouwkundig erfgoed:**
 * hoeve


hoeve Otterput en 't Zwaluwnest

**Molens:**
 * windmolen


Dorpsmolen te Klemskerke

**Militair erfgoed:**
 * bunker
 * verdedingingslinie


WOII

 **Archeologische elementen:**

Elementen van transport en infrastructuur
~~~~~~~~~~~~~~~~~~~~~~~~~~~~~~~~~~~~~~~~~

Elementen en patronen van landgebruik
~~~~~~~~~~~~~~~~~~~~~~~~~~~~~~~~~~~~~

**Lijnvormige elementen:**
 * bomenrij

aansluitend bij hoeves

**Kunstmatige waters:**
 * poel


veedrinkput

**Topografie:**
 * onregelmatig


**Historisch stabiel landgebruik:**
 * permanent grasland



Opmerkingen en knelpunten
~~~~~~~~~~~~~~~~~~~~~~~~~


Omzetting van weiland naar akkerland doet afbreuk aan het historisch
permanent karakter van grasland en maakt het microreliëf onherkenbaar.
De vakantieverblijven aan de rand van deze ankerplaats verstoren het
vergezicht binnen deze open ruimte.
