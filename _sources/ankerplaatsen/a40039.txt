Scheldevallei tussen Welden en Gavere
=====================================

:Ankerplaats ID: A40039




Omschrijving
------------

Nagenoeg de volledige linkeroever van de Schelde in deze ankerplaats
behoort landschappelijk tot het alluviale deel van de Scheldevallei. Aan
de rechteroever behoren er delen de ankerplaats tot het Zuid-Vlaams
heuvelland (zandleemsteek). De kouter te Welden ligt op een zandige
opduiking die verder naar het oosten in zandleemgebied overgaat. Vooral
tussen Gavere en Dikkelvenne is de oostelijke steilrand erg
uitgesproken. De Schelde kronkelt in een brede (ongeveer 1 km), vlakke
vallei. Er worden slechts zeer kleine niveauverschillen waargenomen die
toe te schrijven zijn aan de differentiatie in oeverwallen en kommen en
aan het bestaan van oude stroomdraden. Aan de alluviale Scheldevlakte en
aan de brede trechtervormige uitmonding van de Zwalmbeek palen
betrekkelijk vlak gelegen gebieden die geomorfologisch tot het
laagterras van de Schelde behoren. Op de rechteroever, tussen Ename en
Nederzwalm, over een breedte van 1-2 km, strekt zich een laag gebied uit
doorsneden door de benedenloop van de Riedensbeek en de Osebeek. Dit
gebied, opgebouwd uit langgerekte evenwijdige ruggen en depressies,
vertoont een duidelijk microreliëf van de orde van 1-2m. Deze
reliëfsvorm en het bodemmateriaal getuigen van een afzetting in een
verwilderde periglaciale rivier. Op een van die zandige ruggen ligt de
kouter van Welden, deze kleine kouter is wel ruilverkaveld, maar door
zijn openheid nog steeds goed herkenbaar. Langs beide zijden wordt hij
door een depressie met een beek begrensd. Verder westwaarts ligt het
Scheldealluvium. Het laagterras van de Schelde wordt landinwaarts door
een sterke helling begrensd. Deze steilrand vormt de oostelijke grens
van de zuidelijke uitloper van de Vlaamse Vallei. Nabij Nederwelden komt
een meandervormige geul voor. Dit is een Laatglaciale meander, nu
volledig verland maar wel natter dan de omliggende percelen. Ook door de
perceelstructuur, met een talud, in het landschap te herkennen. Op
historische kaarten is de meander ook steeds door het landgebruik
(weiden en meersen) en perceelsvorm te herkennen. Aan de noordzijde
stonden dikwijls bomenrijen. De zandleemgronden langs de rechteroever
van de Schelde hebben een minder gunstige natuurlijke drainage. Het
landschap is zwak golvend tot bijna vlak en vertoont talrijke weiden,
meestal omzoomd door knotwilgen. De oostelijke dalwand van de Osebeek
werden de talrijke ontsluitingen van het tertiair substraat omsloten
door heterogene, meestal ondiepe zandleemgronden. De grote verschillen
in bodemgesteldheid hebben er een zeker variatie van het bodemgebruik in
de hand gewerkt. Op Ferraris is het grootste deel van de ankerplaats een
open meersengebied, dat door enkele afwateringslopen. Drogere, hogere
gebieden liggen onder akkers. De Schelde heeft nog zijn meanderende
loop. Op de steilrand rond Dikkelvenne komen bossen voor. Vanaf de kaart
van Vandermaelen komt aan de westelijke grens van de meersen op de
linkeroever een dijk voor tussen Zingem en Asper. Midden in het
meersengebied staat een herberg met drie linden op het voorerf op een
lichte verhevenheid; Stuyvenberg. Dit cabaret staat er sinds midden de
19e eeuw. Vanaf de kaart van 1884 is de Schelde gekanaliseerd. Op de
topografische kaart van 1937 heeft het meersengebied zijn karakter wat
verloren en komen er ook akkers en weiden voor. De kerk van Welden, met
kerkhof, was waarschijnlijk reeds in de 12e eeuw bestaande en vervangt
een ouderee bidplaats. De huidige kerk dateert uit 1872. Door bouwwerken
kreeg de kerk een Romaans karakter. In dezelfde straat staan twee
imposante gesloten hoeves met nog gedeeltelijk omgracht, rechthoekig
erf. Nr. 8 is de voortzetting van een oudere hoeve die omstreeks 1777
verdween. Het z.g. "'t Oud Hof". Nr.10 is het vroegere z.G. "Hof ter
Moude" of "Hof ter Motte". In Nederwelden, aan de Olmstraat staat een
goed bewaard boerenhuis uit ca. 1900 met deels omhaagd erf. Kasteel
Grenier is op de steilrand van de Schelde ingeplant, aan de rand van de
Hofkouter in de zogenaamde Warande van de heren van Gavere. Het park
daalt af naar de Schelde toe, er zijn verschillende vijvers, stallingen,
een neerhof en een hovenierswoning. De huidige ingang met lange
rechtlijnige dubbele beukendreef vanaf de Molenstraat, werd in 1907
aangelegd. Sinds 1952 is het een militair domein. Het kasteel is
classicistisch van architectuur en werd in 1837-39 gebouwd. Na
beschadiging in WO I werd het gerestaureerd. De voormalige stallingen
dateren eveneens uit die periode.



Landschapswaarden
-----------------


Wetenschappelijke waarde
~~~~~~~~~~~~~~~~~~~~~~~~


De Schelde ligt in een brede alluviale vlakte. Langs de rand van het
Scheldealluvium komen zandige ruggetjes voor die het resultaat zijn van
lokale verstuivingen tijdens het Laatglaciaal. Bij Nederwelden is een
laatglaciale meander aanwezig. Tussen Gavere en Dikkelvenne komt een
steilrand voor, deze is eveneens de oostelijke grens van de Vlaamse
Vallei.

Historische waarde
~~~~~~~~~~~~~~~~~~


Op de historische kaarten is de loop van de Laatglaciale meander
steeds te zien. Op Ferraris (ca. 1775) is het meersengebied met
bomenrijen omringd. Op Ferraris is het meersengebied als een nat, open
landschap op de kaarten waar te nemen. Sinds Vandermaelen (ca. 1850)
bevindt zich aan de rand van het gebied ter hoogte van Zingem een dijk.
Vanaf de kaart van 1884 zijn de meanders van de Schelde afgesneden.
Kasteel Grenier dateert van half de 19e eeuw. Sinds 1952 is het militair
domein. Herberg Stuivenberg bevindt zich sinds half de 19e eeuw op de
donk in de meersen van Zingem. Er bevinden zich verschillende
historische hoeves in het gebied.

Esthetische waarde
~~~~~~~~~~~~~~~~~~

Op de kouter treffen we een open landschap met
regelmatige percelering aan, de bebouwing is afwezig. Er zijn
verschillende zichtpunten op de Scheldevallei. In het meersengebied
komen verschillende bomenrijen voor, ook enkele bosjes zijn aanwezig.
Aan de rechteroever is de steilrand in het oog springend.


Sociaal-culturele waarde
~~~~~~~~~~~~~~~~~~~~~~~~



Aan de Christianabronnen staat een kapel.
Het water van de bronnen wordt gebotteld. De Kaaihoeve in Meilegem wordt
als natuureducatief centrum gebruikt.

Ruimtelijk-structurerende waarde
~~~~~~~~~~~~~~~~~~~~~~~~~~~~~~~~

De meersen situeren zich voornamelijkaan de linker oever van de
Schelde. Ze worden door dijken begrensd. De rechteroever is een
afwisseling van zandige opduikingen en nattere depressies. Op de
zandruggetjes liggen kouters. Door gans het gebied slalommen afgesneden
Scheldemeanders. De dorpjes bevinden zich aan de rand van het gebied, op
de hogere delen. Vooral rond Dikkelvenne is de steilrand erg
uitgesproken. Er bevinden zich verschillende bronnen. Ook het
kasteeldomein Grenier bevindt zich op de steilrand.



Landschapselementen en opbouwende onderdelen
--------------------------------------------



Geomorfologie/hydrografie
~~~~~~~~~~~~~~~~~~~~~~~~~


**Microreliëf:**

 * microreliëf
 * talud


**Macroreliëf:**

 * macroreliëf
 * heuvel
 * rivierduin
 * steilrand
 * markante terreinovergang

**Hydrografische Elementen:**

 * waterloop
 * rivier
 * beek
 * vallei
 * meander
 * oude rivierarm


bronnenstraat (Christianabronnen)

**Moerassige gronden:**

 * moeras
 * veen
 * rietland



Elementen van bouwkundig erfgoed, nederzettingen en archeologie
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

**Koeren en hovingen:**

 * park


Kasteel Grenier

**Kastelen, landgoederen en aanhorigheden:**

 * kasteel
 * hovenierswoning


Kasteel Grenier, neerhof,

**Landbouwkundig erfgoed:**

 * hoeve
 * schuur
 * stal


De Kaaihoeve

**Kerkelijk erfgoed:**

 * kerk
 * kapel
 * pastorie


Christianakapel, kerk en pastorie van Welden en Nederzwalm

Elementen van transport en infrastructuur
~~~~~~~~~~~~~~~~~~~~~~~~~~~~~~~~~~~~~~~~~

**Wegenis:**

 * weg
 * pad


**Waterbouwkundige infrastructuur:**

 * dijk
 * grachtenstelsel



Elementen en patronen van landgebruik
~~~~~~~~~~~~~~~~~~~~~~~~~~~~~~~~~~~~~

**Puntvormige elementen:**

 * bomengroep
 * solitaire boom


**Lijnvormige elementen:**

 * dreef
 * bomenrij
 * houtkant
 * hagen
 * knotbomenrij
 * perceelsrandbegroeiing

**Kunstmatige waters:**

 * poel
 * turfput
 * vijver


vijvers bij Kasteel Grenier

**Topografie:**

 * onregelmatig


**Historisch stabiel landgebruik:**

 * kouters
 * meersen


**Bos:**

 * loof
 * broek
 * hakhout
 * middelhout
 * hooghout
 * struweel



Opmerkingen en knelpunten
~~~~~~~~~~~~~~~~~~~~~~~~~


Wegens verdroging gaat het meersenkarakter verloren en wordt
intensievere landbouw mogelijk. Dit gaat gepaard met omzetting van
meersen naar weiden en akkers. Juist ten noorden van Kasteel Grenier te
Gavere, op de plaats van de warande, komt nu een laagstamfruitboomkweker
voor. Rond het gehucht Nederwelden komt wat residentiele bewoning voor
die niet op zijn plaats zit.


