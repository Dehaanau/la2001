Vrijbroek
=========

:Ankerplaats ID: A10064




Omschrijving
------------

Het 'Vrijbroekpark' is gelegen tussen Dijle en Zenne, op grondgebied
van de gemeente Mechelen in het Kerngebied Brabant. De begrenzing van
deze ankerplaats wordt gevormd door de bewoning van de stad Mechelen in
het oosten, de Hombeekse Steenweg in het zuiden, de Uilmolenweg
(parallel aan de autosnelweg E19 Antwerpen-Brussel) in het westen en de
bewoning van de Stuivenbergbaan in het noorden. De geschiedenis van het
'Vrijbroek' klimt op tot 1260, toen een zekere Berthout de Groote, Heer
van Mechelen, het oppervlakkig gebruik van de beemden verkocht. Het
grootste gedeelte van haar geschiedenis is het Vrijbroek beemdengebied
gebleven en werd het gebruikt als weiland. Zo herkennen we op de
historische kaarten van Ferraris het gebied al als aaneensluitend
moerassig weiland, grenzend aan de meanderende loop van de Zenne. In
1832 deed het Vrijbroek korte tijd dienst als oefenterrein voor het
Franse leger dat langs Mechelen trok om Antwerpen in te nemen. Na het
vertrek van de Fransen werd het echter al snel terug door de
plaatselijke bevolking als weiland gebruikt. Waar het stadsbestuur reeds
verschillende eeuwen de Heer van Mechelen had opgevolgd als bestuurlijk
opzichter, kwam in 1865 het Vrijbroek echt in handen van de stad
Mechelen. De beemden van het Vrijbroek bleven in gebruik als weiland,
doch de gebruiker moest nu inwoner van Mechelen zijn. Deze toestand
blijft onveranderd tot de eerste helft van de 20ste eeuw. Op de
MGI-kaart uit 1903 herkennen we nog steeds de beemden, weliswaar
opgedeeld in kleine percelen, maar uit de literatuur weten we dat een
aanzienlijk gedeelte van het gebied in 1929 door de provincie werd
gekocht en opengesteld voor het publiek. Het park dat nu de oostelijke
helft van het Vrijbroek beslaat, dateert uit deze periode en wordt
gekenmerkt door bospercelen die van elkaar worden gescheiden door een
dichte padenstructuur en een grachtenstelsel. Verder omvat het een
opvallende rozentuin en de resten van een voormalige spiegelvijver.
Vandaag wordt het als Provinciaal Domein sterk getekend door recreatieve
infrastructuur. Van de oostelijke helft van het Vrijbroek ging een
gedeelte verloren door de aanleg van de autosnelweg E19
Antwerpen-Brussel. Het resterende gebied bleef echter tot op vandaag
kleinschalig landbouwgebied met afwisselend bos en weiland en een aantal
bomenrijen. De perceelsstructuur, zoals die is te herkennen op de
kaarten van de 2de helft van de 19de eeuw (MGI; 1864), is mooi bewaard
gebleven. De wetenschappelijke waarde van deze ankerplaats wordt bepaald
door dit relict kleinschalig landbouwgebied tussen het park en de
autosnelweg, dat dienst doet als refugium van zowel plant- als
diersoorten die door niet meer terecht kunnen in het stedelijke weefsel.
Ten gevolge van de expansie van de stad Mechelen en de verdichting van
de wegeninfrastructuur, is het Vrijbroekpark en het aangrenzend relict
landbouwgebied verdrongen in een eilandpositie. De grote waarde van deze
ankerplaats is dan ook dat zij een aangename groene vlek aan de rand van
het stedelijk gebied vormt. Omwille van de reeds beperkte oppervlakte,
zou een verdere inkrimping van dit landschap ongetwijfeld het einde
betekenen; dit moet dan ook ten stelligste vermeden worden.



Landschapswaarden
-----------------


Wetenschappelijke waarde
~~~~~~~~~~~~~~~~~~~~~~~~


De wetenschappelijke waarde van deze ankerplaats wordt bepaald door
het relict kleinschalig landbouwgebied tussen het park en de
autosnelweg, dat dienst doet als refugium voor plant- en diersoorten die
niet meer terecht kunnen in het stedelijk weefsel..

Historische waarde
~~~~~~~~~~~~~~~~~~


De geschiedenis van het 'Vrijbroek' klimt op tot 1260, toen een
zekere Berthout de Groote, Heer van Mechelen, het oppervlakkig gebruik
van de beemden verkocht. Een gedeelte van het gebied is tot op vandaag
in gebruik gebleven als weiland. De perceelsstructuur van dit gedeelte
kleinschalig landbouwgebied is nog goed vergelijkbaar met wat we
terugvinden op de historische kaarten (cf. MGI, 1864 en 1903). Het
andere gedeelte is een park, waarvan de aanleg teruggaat tot de eerste
helft van de 20ste eeuw.

Esthetische waarde
~~~~~~~~~~~~~~~~~~

Deze ankerplaats omvat een klein, maar mooi
restant van het vroeger uitgestrekte valleigebied van de
Zennevalleigebied - voordien langsheen de Zenne gelegen - en palend aan
de verstedelijkte zone van Mechelen; waardevolle 'groene' ruimte binnen
verstedelijking.



Ruimtelijk-structurerende waarde
~~~~~~~~~~~~~~~~~~~~~~~~~~~~~~~~

Als groot stadspark, vormt het Vrijbroekpark een aangename groene
vlek aan de rand van het stedelijk gebied. Het relict kleinschalig
landbouwgebied tussen het park en de autosnelweg is door de uitbreiding
van het stedelijk weefsel teruggedrongen in een eilandpositie.



Landschapselementen en opbouwende onderdelen
--------------------------------------------



Geomorfologie/hydrografie
~~~~~~~~~~~~~~~~~~~~~~~~~


**Microreliëf:**

 * microreliëf
 * talud


**Moerassige gronden:**

 * rietland



Elementen van bouwkundig erfgoed, nederzettingen en archeologie
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

**Koeren en hovingen:**

 * tuin
 * park


Vrijbroekpark + rozentuin

**Klein historisch erfgoed:**

 * standbeeld


bronzen buste van Albert Nobels

Elementen van transport en infrastructuur
~~~~~~~~~~~~~~~~~~~~~~~~~~~~~~~~~~~~~~~~~

**Waterbouwkundige infrastructuur:**

 * grachtenstelsel



Elementen en patronen van landgebruik
~~~~~~~~~~~~~~~~~~~~~~~~~~~~~~~~~~~~~

**Lijnvormige elementen:**

 * bomenrij

**Kunstmatige waters:**

 * vijver


**Topografie:**

 * historisch stabiel


**Bos:**

 * loof
 * broek
 * hooghout



Opmerkingen en knelpunten
~~~~~~~~~~~~~~~~~~~~~~~~~


Tengevolge van de expansie van de stad Mechelen en de verdichting van de
wegeninfrastructuur is het Vrijbroekpark en aangrenzend relict
landbouwgebied verdrongen in een eilandpositie.
