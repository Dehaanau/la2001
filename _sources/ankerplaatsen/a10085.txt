Brechtse Heide
==============

:Ankerplaats ID: A10085




Omschrijving
------------

De Brechtse Heide is een uitgestrekt en gevarieerd Noordkempisch
landschap, gelegen op grondgebied van de gemeenten Brecht, St.-Lenaerts,
Westmalle, Schilde en St.-Job-in-'t-Goor, centraal op het
waterscheidingsvlak tussen het Schelde- en Maasbekken. De begrenzing van
deze ankerplaats wordt gevormd door de bewoning van St.-Job-in-'t-Goor
in het westen, de Schotensesteenweg, de Tilburgbaan en het Kanaal
Schoten-Turnhout-Dessel in het noorden, de bewoning van Klein-Veerle en
de Brechtsesteenweg in het oosten en de Heidsiebaan, de St.-Jobbaan en
de bewoning van St.-Antonius in het zuiden. Tot in de 2de helft van de
18de eeuw was de Brechtse Heide nog onderdeel van een uitgestrekt
heidegebied, de 'Westmaltesche Heijde' (cfr. Ferraris, 1777). Een aantal
van de op de historische kaarten uit die tijd (Ferraris, 1777)
aangegeven vennen, vinden we tot op vandaag terug in het gebied. Op
andere plaatsen herinnert het voorkomen van een vochtige laagte in het
landschap ons aan hun vroegere aanwezigheid. De eerste ontginningen in
het gebied situeerden zich rond de Grote Vraaghoeve', waar reeds in 1168
een hoeve zou hebben gestaan. Maar de grootschalige ontginning kwamen in
de Brechtse Heide pas op gang toen in 1772 in opdracht van
Maria-Theresia werd gestart met aanplantingen van dennenbossen in de
Kempen. Op de kaart van Vandermaelen uit 1854 zien we dat vooral in het
oostelijke en zuidelijke deel, alsook in de westelijke rand van het
gebied, de heidevegetatie plaats heeft moeten maken voor bos. In het
begin van de 20ste eeuw (MGI, 1909) is het aandeel bos verder toegenomen
en dan vooral in het westelijke gedeelte en net ten noorden van het
ondertussen gegraven Kanaal Schoten-Turnhout-Dessel. Het overblijvende
en centraal gelegen gedeelte van de voormalige 'Westmaltesche Heijde'
werd pas ontgonnen na WOII en dit onder impuls van de in 1947-1950 door
de Trapistinnen opgerichte abdij van Onze-Lieve-Vrouw van Nazareth.
Vandaag blijven van het oorspronkelijke heidegebied nog enkel relicten
over onder de vorm van heidevegetaties en vennen. Het overige deel van
de Brechtse Heide wordt nu gekarakteriseerd door enerzijds weilanden, al
dan niet omgeven door houtkanten en perceelsrandbegroeiingen en
anderzijds in het zuiden en zuidwesten door naaldbossen. Vele structuren
in het landschap herinneren ons aan de verschillende activiteiten die
zich doorheen de geschiedenis in de Brechtse Heide hebben afgespeeld. Zo
is er het zuidelijke deel 'Het Kamp' met de bewaarde schans die
teruggaat tot de aanwezigheid van de Franse troepen in het gebied in
1703. Met de komst van het kanaal, verschenen verschillende
steenbakkerijen, die hun sporen achterlieten onder de vorm van talrijke
kleiuitgravingen. Verschillende oude hoeven geven aan dat landbouw aan
sinds lange tijd in het gebied aanwezig is. De huidige 'Grote
Vraaghoeve' werd gebouwd in 1835, nadat de oorspronkelijke gebouwen -die
zouden teruggaan tot 1168- door een brand werden verwoest; de 'Kleine
Vraaghoeve' werd eveneens heropgebouwd, maar pas in 1938. Verspreid
doorheen de ankerplaats vinden we ook kerkelijk erfgoed terug.
Vermeldenswaardig zijn o.a. de 'Caterskapel' uit 1869 en de O-L-V van
Nazareth abdij uit 1947-1950. In de noordwestelijke kant van de
ankerplaats loopt de Tilburgse weg, een oude, onverharde postbaan en
verbindingsweg naar Breda. Een historisch kenmerk dat zeker behouden
dient te blijven. De eerder aangehaalde menselijke invloeden hebben ook
met betrekking tot de natuurwetenschappelijke waarde een positieve
invloed gehad op het gebied. De Brechtse Heide is daardoor nu een
halfnatuurlijk- en op sommige plaats cultuurlandschap, aangevuld met
stukjes spontane natuur. Als geheel vertegenwoordigt het een variatie
aan biotooptypen die elk worden gekarakteriseerd door een typische
vegetatie, flora en hieraan verbonden fauna. De uitgestrektheid en de
weidsheid van dit landschap zijn overweldigend en dragen bij tot de
natuurwetenschappelijke, maar ook tot de esthetische en
ruimtelijk-structurerende waarde. De afwisseling in vegetatietypes, de
kleine landschapselementen, de historische relicten en de mooie
vergezichten dragen allen bij tot de hoge waarde van dit Kempische
landschap. In tegenstelling tot wat in het verleden is gebeurd, hebben
de huidige antropogene invloeden in het gebied vaak een negatief effect.
Een verspreide en chaotische inplanting van weekendverblijven en
ongeoorloofd gebruik van de aarden wegen zijn nadelig voor zowel de
natuurwetenschappelijke- als esthetische waarde. Een strikte
reglementering en handhaving hieromtrent is ten zeerste gewenst. Het
landschap van de Brechtse Heide is immers één van de grootste behoorlijk
gaaf bewaarde landschappen van de provincie Antwerpen.



Landschapswaarden
-----------------


Wetenschappelijke waarde
~~~~~~~~~~~~~~~~~~~~~~~~


De Brechtse Heide is een halfnatuurlijk- en op sommige plaats
cultuurlandschap, dat door de verschillende menselijke invloeden,
aangevuld met stukjes spontane natuur, een hele variatie aan
biotooptypen omvat. Elk van deze biotopen wordt gekarakteriseerd door
een typische vegetatie, flora en hieraan verbonden fauna. Als landschap
vertegenwoordigt dit gebied dan ook een belangrijke
natuurwetenschappelijke waarde.

Historische waarde
~~~~~~~~~~~~~~~~~~


Doorheen het hele landschap van de Brechtse Heide vinden we sporen
van de verschillende activiteiten die zich hier in de loop van de
geschiedenis hebben afgespeeld. De site van de Grote Vraaghoeve zou
teruggaan tot 1168. Het huidige woonstalhuis werd opgetrokken in 1835.
De schans in het zuiden van de ankerplaats is een restant van de
aanwezigheid van de Franse troepen op deze plaats in 1703. Een aantal
van de nu nog bestaande vennen worden reeds vermeld op de historische
kaart van Ferraris uit 1777; andere vennen lieten hun sporen achter
onder vorm van een vochtige laagte in de weilanden. Kleiuitgravingen in
het noorden van de ankerplaats herinneren aan de steenbakkerijen, die
zich tegen het einde van de 19de eeuw vestigden langsheen het net
aangelegde kanaal. Tot het te vermelden kerkelijk erfgoed behoren de
'Caterskapel' en de O-L-V Nazareth abdij. In de noordwestelijke kant van
de ankerplaats loopt de Tilburgse weg, een oude,onverharde postbaan en
verbindingsweg naar Breda.

Esthetische waarde
~~~~~~~~~~~~~~~~~~

Vooral de uitgestrektheid en de weidsheid van dit
landschap zijn overweldigend. De afwisseling in vegetatietypes, de
kleine landschapselementen, de historische relicten en de mooie
vergezichten dragen allen bij tot de hoge esthetische waarde van dit
Kempische landschap.


Sociaal-culturele waarde:



Na de aanleg van het kanaal
Schoten-Turnhout-Dessel, werd er in de Brechtse Heide klei uitgegraven
ten behoeve van de zich langs het kanaal gevestigde steenbakkerijen.

Ruimtelijk-structurerende waarde
~~~~~~~~~~~~~~~~~~~~~~~~~~~~~~~~

Het landschap van de Brechtse Heide vormt een uitgestrekte open
ruimte binnen de bewoningskernen van Brecht, St.-Lenaerts, St.
Job-in-'t-Goor en Westmalle. Daarmee vertegenwoordigt dit landschap één
van de grootste behoorlijk gaaf bewaarde landschappen van de provincie
Antwerpen.



Landschapselementen en opbouwende onderdelen
--------------------------------------------



Geomorfologie/hydrografie
~~~~~~~~~~~~~~~~~~~~~~~~~


**Microreliëf:**

 * microreliëf


**Macroreliëf:**

 * macroreliëf
 * landduin

**Hydrografische Elementen:**

 * beek


Schaggelenbeek

**Moerassige gronden:**

 * ven


Marbelenven, Moffenven, Muizeven, Kelderven

Elementen van bouwkundig erfgoed, nederzettingen en archeologie
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

**Koeren en hovingen:**

 * tuin


tuin bij abdij

**Landbouwkundig erfgoed:**

 * hoeve
 * schuur
 * stal


**Militair erfgoed:**

 * schans


**Kerkelijk erfgoed:**

 * kapel
 * abdij


Onze-Lieve-Vrouw van Nazareth abdij

Elementen van transport en infrastructuur
~~~~~~~~~~~~~~~~~~~~~~~~~~~~~~~~~~~~~~~~~

**Wegenis:**

 * weg


aarden wegen, Tilburgse weg

**Waterbouwkundige infrastructuur:**

 * kanaal
 * sluis
 * grachtenstelsel


Kanaal Schoten-Turnhout-Dessel

Elementen en patronen van landgebruik
~~~~~~~~~~~~~~~~~~~~~~~~~~~~~~~~~~~~~

**Puntvormige elementen:**

 * bomengroep
 * solitaire boom


**Lijnvormige elementen:**

 * dreef
 * bomenrij
 * houtkant
 * perceelsrandbegroeiing

**Kunstmatige waters:**

 * vijver


oude kleiputten

**Historisch stabiel landgebruik:**

 * heide


**Bos:**

 * naald
 * loof
 * hooghout
 * struweel



Opmerkingen en knelpunten
~~~~~~~~~~~~~~~~~~~~~~~~~


Een belangrijk knelpunt in de Brechtse Heide is het verspreid en
chaotisch voorkomen van weekendverblijven wat zowel op de esthetische-
als natuurwetenschappelijke waarde een negatieve impact heeft. Daarnaast
veroorzaakt het ongeoorloofd gebruik van de aarden wegen heel wat schade
aan het landschap. Een strikte reglementering met betrekking tot deze
twee opmerkingen is gewenst. Ook te vermelden zijn de soms optredende
conflictsituaties met landbouw, het voorkomen van een bedrijf voor
landbouwmachines centraal in het gebied, een voetbalveld in het noorden,
alsook hier en daar atypische bewoning.
