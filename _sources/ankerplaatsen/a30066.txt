Zwaanhoek
=========

:Ankerplaats ID: A30066


**Landschap**



Omschrijving
------------

Deze ankerplaats ligt ten oosten van de weg tussen Zandvoorde (gem.
Oostende) en Oudenburg (gem. Oudenburg), ten westen van het kanaal
Plassendale – Nieuwpoort en ten zuiden van de spoorlijn Oostende-Brugge.
De ondergrond bestaat uit oude kleiplaatgronden en zandige sedimenten
langs de weg Zandvoorde-Oudenburg. De kleiplaatgronden liggen lager dan
de zandige kreekgronden door de ongelijkmatige inklinking. Daardoor
kennen ze ook nattere bodemcondities wat zich vertaalt in een historisch
permanent graslandgebruik. Sommige percelen zijn bovendien ontveend met
uiterst natte omstandigheden tot gevolg. De graslanden vertonen
opvallend microreliëf en afwateringslanen. Hun grillig grachten- en/of
perceleringspatroon wordt geaccentueerd door rietvegetatie en verspreid
een eenzame knotboom of struik. De meeste grachten wateren af via het
Zwaanhoekgeleed en het oude Poldergeleed dat de ankerplaats van zuid
naar noord doorsnijdt. Het gebied heeft dus een uitgesproken open
karakter. De vochtige omstandigheden en de begrazing of hooilandbeheer
zorgen voor een gevarieerde vochtminnende flora die zeer soortenrijk is
ten noorden van de autoweg Oostende-Brugge. Tegelijk bieden de
graslanden een rust-,foerageer-en broedplaats voor talrijke avifauna
door hun waterrijke omgeving. Op de zandige afzettingen aan de rand van
de ankerplaats liggen eerder akkerlanden en bebouwing. De bebouwing
bestaat uit kleine, lage en meestal gave hoeves (enkele zeer gave langs
het kanaal Plassendale-Nieuwpoort). In het noordwesten ter hoogte van de
afrit van de autoweg nabij Zandvoorde staat een grotere, zeer goed
bewaarde hoeve bestaande uit enkele losse gebouwen . In het noordwesten
vormen de restanten van de antitankgracht uit WOII de grens van de
ankerplaats. Die bestaan uit een gracht, die gedeeltelijk verland is,
een talud erachter en enkele bijhorende bunkers. Verspreid in het gebied
komen nog enkele lagere bunkers voor.



Landschapswaarden
-----------------


Wetenschappelijke waarde
~~~~~~~~~~~~~~~~~~~~~~~~


De oude polderafzettingen vormen het fysisch kader voor het
landgebruik en de openheidsgraad van het landschap. Het gebied herbergt
een rijke flora en (avi)fauna in het aaneengesloten graslandcomplex
dankzij de natte omstandigheden.

Historische waarde
~~~~~~~~~~~~~~~~~~

Deze polder heeft een grote historische waarde door het historisch
permanent graslandgebruik, door zijn goed bewaard microreliëf en door
het grillige percelerings- en grachtenpatroon. Enkele hoeves vomen
waardevol bouwkundig erfgoed door hun gaafheid en door hun historische
relatie met het landschap.

Esthetische waarde
~~~~~~~~~~~~~~~~~~

Het graslandcomplex heeft grote esthetische
waarde door zijn grillige en kleinschalige grachten- en
perceleringspatroon dat geaccentueerd wordt door rietvegetatie, door de
openheid, en door de uitgestrektheid van deze graslanden. Het verschil
in landgebruik en openheid tussen het graslandcomplex op de oude
kleiplaatgronden en de bebouwing op de zandige geulafzetting,
accentueert visueel de bodemkundige gesteldheid.

Ruimtelijk-structurerende waarde
~~~~~~~~~~~~~~~~~~~~~~~~~~~~~~~~

Deze ankerplaats vormt een grote open ruimte tussen bebouwing en
wegen.



Landschapselementen en opbouwende onderdelen
--------------------------------------------



Geomorfologie/hydrografie
~~~~~~~~~~~~~~~~~~~~~~~~~


**Microreliëf:**
 * microreliëf


**Hydrografische Elementen:**

poldergeleed, Zwaanhoekgeleed

**Moerassige gronden:**
 * rietland



Elementen van bouwkundig erfgoed, nederzettingen en archeologie
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

**Landbouwkundig erfgoed:**
 * hoeve


hoeve nabij Zandvoorde; kleinere hoeves

**Militair erfgoed:**
 * bunker
 * verdedingingslinie


zgn. antitankgracht

Elementen van transport en infrastructuur
~~~~~~~~~~~~~~~~~~~~~~~~~~~~~~~~~~~~~~~~~

**Waterbouwkundige infrastructuur:**
 * grachtenstelsel


grachten en poldergeleed

Elementen en patronen van landgebruik
~~~~~~~~~~~~~~~~~~~~~~~~~~~~~~~~~~~~~

**Kunstmatige waters:**
 * poel


veedrinkpoelen

**Topografie:**
 * onregelmatig


**Historisch stabiel landgebruik:**
 * permanent grasland


**Bijzondere waterhuishouding:**
 * polder



Opmerkingen en knelpunten
~~~~~~~~~~~~~~~~~~~~~~~~~


In het noorden wordt de ankerplaats doorsneden door de autoweg van
Brugge naar Oostende die op een talud ligt. Door het open landschap
vormt hij een visuele versnijding van de open ruimte en belemmert hij de
doorkijk. In het noordwesten verhoogt men de terreinen voor de
uitbreiding van de industrie bij de Oostendse haven. Men zal het
bedrijventerrein moeten bufferen om de esthetische waarde niet aan te
tasten. Vanuit Zandvoorde en Oudenburg bedreigt de oprukkende
lintbebouwing het open graslandgebied en dreigt de open ruimte
verbinding met ankerplaats Zoute Kreek - Keignaert bebouwd te worden.
Dus de open ruimte van het gehele gebied wordt sterk bedreigd door
bijkomende bebouwing uit verschillende kanten. De hoogspanningsleiding
wordt als storend ervaren in dit open landschap.

