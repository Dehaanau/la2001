Omgeving van Gestel
===================

Anker ID: A10077
----------------



C.TEKSTUELE Omschrijving
------------------------

'Het landschap in de omgeving van Gestel' is gelegen op grondgebied
van de gemeenten Berlaar en Nijlen in de vallei van de Grote Nete. De
begrenzing wordt gevormd door de bewoning van Kessel en Bevel in het
noorden, de Kruiskensbaan in het oosten, Berlaar in het zuiden en de
Steenweg op Kessel in het westen. De kern van het gehucht Gestel, één
van de dominerende elementen van deze ankerplaats, bevindt zich ongeveer
in het midden tussen het kasteel van Gestel en het hof 'De Rameien' en
ontwikkelde zich rond de kerk die hier in de 15de eeuw werd opgericht.
Voor de kerk ontstond door de inplanting van enkele hoeven een
rechthoekig plein, dat doorheen de geschiedenis zijn uitzicht
grotendeels heeft behouden. Het landschap in de omgeving van Gestel
betreft een landbouwgebied dat ontstond door de ontginning vanuit enkele
kasteeldomeinen en de ervan afhankelijke hoeven. Bij Ferraris (1777)
wordt de ankerplaats gekenmerkt door aaneengesloten beemden langsheen de
sterk meanderende Grote Nete, die worden geflankeerd door een
afwisseling van akkers en weilanden op de drogere gronden en hier en
daar een klein perceel bos. Het gehucht Gestel, evenals het Gestelhof en
het Rameienhof zijn goed herkenbaar. Ook de 'Gasthuishoeve' -op dat
moment nog St.-Elisabethgasthuis genoemd- en hoeve 'De Hel' worden op
deze historische kaart vermeld. Bijna een eeuw later (Vandermaelen,
1854) is het landschap maar weinig veranderd: langsheen de Nete nog
steeds beemden en ten noorden en ten zuiden akkers en drogere weilanden.
Nu worden wel ook het 'Berlaarhof en de 'Karthuizershoeve' aangegeven en
benoemd. Op de kaarten van het MGI uit het begin van de 20ste eeuw
herkennen we min of meer het landschap van vandaag. Ten noorden van de
Nete herkennen we het Kesselhof met een parkstructuur die tot op vandaag
redelijk gaaf bewaard is gebleven. Het wegenpatroon alsook de
perceelstructuur die op deze kaarten worden weergegeven zijn goed
vergelijkbaar met de huidige situatie. Hier en daar is de loop van de
Grote Nete lichtjes gewijzigd, met enkele oude meanders, die tot op
heden hun sporen achterlaten in de vegetatie, als gevolg. Wel merken we
op dat er de laatste eeuw verspreid doorheen het gebied bewoning is
bijgekomen. Van en in dit landschap bleven niet enkel de historische
structuur en topografie bewaard, maar ook heel wat bouwkundig erfgoed.
Zo gaat het 'Hof van Rameien' terug tot een versterkte donjon uit de
13de eeuw, waarrond zich een kasteel en landbouwuitbating ontwikkelde.
Het huidige domein omvat een driehoekig neerhof met een vermoedelijk in
de 16de eeuw opgetrokken omgracht kasteel, alsook een 18de eeuwse hoeve
en dienstgebouwen. Het complex wordt omgeven door een landschapspark met
een aantal opmerkelijke boomsoorten en monumentale siervazen en is als
geheel een getuige van de wooncultuur van de landadel. De 'Kapel van
O.L.- Vrouw Troost der Bedrukten', gelegen in de nabijheid van het
Rameyenhof werd opgericht in 1859. 'Kasteel Kesselhof' betreft een
neoclassicistisch kasteel uit 1872-1874, omgeven door een park met
aanleg uit 1862-1864 en zeer mooi ingeplant op de oever van de Grote
Nete. 'Kasteel Gestelhof' , een rechthoekig omgracht waterkasteel in
traditionele, neo-Vlaamse renaissance- en neobarokstijl, dateert deels
uit de 2de helft van de 16de eeuw, en deels uit de 19de en 20ste eeuw en
wordt omgeven door een landschapspark met waterpartijen. Het in de
zuidelijke rand van de ankerplaats gelegen 'Berlaarhof' is een
kasteeltje in mengstijl met neo-Lodewijk XV- en neo-Lodewijk
XVI-elementen van 1858. Haar huidige vorm kreeg het echter na
verbouwingen in 1864 en 1909. Het wordt omgeven door een parkgebied met
voormalige hoevegebouwen en een hovenierswoning met een kern uit de 2de
helft van de 19de eeuw. Naast de kasteeldomeinen zijn er ook de
historische hoeven. De 'Grote Gasthuishoeve' klimt in kern op tot de
17de of 18de eeuw en was eertijds eigendom van de Lierse
gasthuiszusters. Nu is het een sterk aangepaste en gecombineerde hoeve
en vroegere woning van de kloosterzusters met grote poelen ten noorden
en ten zuiden, een schuur en een bakhuis, op een uitgestrekt,
grotendeels omhaagd terrein. Hoeve 'De Hel' klimt op tot het einde van
de 18de en begin van de 19de eeuw en omvat een waterput en een bakhuis
met varkenshok en sanitair. De 'Kartuizershoeve' betreft een monumentale
hoeve met losstaande bestanddelen in neo-traditionele stijl van 1903 met
oudere kern. Ze is samengesteld uit een deels gekasseid, deels aarden
erf met woonstalhuis, schuur, stal, wagenhuis en bakhuis. Tenslotte
vermelden we ook de 'Witte Hoeve', afhankelijk van het Gestelhof; Het is
een omgrachte hoeve met losstaande bestanddelen in neo-traditionele
stijl, van 1906. Naast een woonstalhuis omvat ze een aangebouwd
wagenhuis, een langschuur, een boomgaard en een moestuin. De historische
dorpskern van Gestel omvat, net als de omgeving, nog heel wat oude,
structuurbepalende en behoorlijk gaaf bewaarde elementen. Meest
opvallend is de St.-Lambertuskerk, waarvan de toren en de middenbeuk
teruggaan tot de 15de eeuw en die opeenvolgend in de 16de, 18de en 20ste
eeuw werd uitgebreid. De kerk wordt geflankeerd door het, met een
bakstenen muur omgeven, kerkhof met enkele opvallende grafmonumenten.
Ook zeker te vermelden is schandpaal uit 1779 en de pastorie uit
1869-1875. Gelegen in de alluviale vlakte van de sterk meanderende Grote
Nete en gekenmerkt door een schakering van verschillende bodemtypes en
vochtigheidsklassen, vertoont dit landschap rondom Gestel een rijke
variatie aan abiotische condities. Dit uit zich onder vorm van
verschillende vegetatietypes, waarbij de structuurrijke graslanden,
geflankeerd door kleine landschapselementen, domineren. Dankzij de
combinatie van de natte vegetaties langsheen de Nete, de drogere beboste
delen van de kasteelparken, talrijke kleine landschapselementen en open
watertjes, biedt dit gebied ideale mogelijkheden voor tal van
diersoorten, waarbij vooral de vogels goed vertegenwoordigd zijn. De
vallei van de mooi meanderende Grote Nete en het historische gehucht
Gestel domineren, samen met enkele mooi bewaarde kasteeldomeinen en
hoeven, dit landschap en resulteren in een geheel met een aanzienlijk
esthetische waarde. Doorheen de geschiedenis bleef de dorpskern van
Gestel zijn open en geïsoleerd karakter behouden en ook vandaag is er
nog een relatie tussen de kasteeldomeinen en de omliggende open ruimte.
Het uitgesproken landelijk karakter, de variatie in structuur en opbouw
en de aanwezigheid van heel wat waardevol, bouwkundig erfgoed dragen
allen bij tot de hoge belevingswaarde van deze ankerplaats. Knelpunten
in deze ankerplaats zijn het verspreid voorkomen van atypische bebouwing
die vooral ter hoogte van Gestel storend werkt-, weekendverblijven in
de noordelijk rand, alsook de aanwezigheid van een serrecomplex ten
zuiden van Achterhoek. Verder merken we ook op dat door verhoging van de
Nete-dijken op sommige plaatsen de relatie tussen de rivier en haar
vallei verloren is gegaan. Om de waarden van dit mooie en historisch
waardevolle gebied te behouden dienen verdere nadelige antropogene
invloeden in de toekomst vermeden te worden.



B.landschapswaarden
-------------------


Wetenschappelijke waarde:
~~~~~~~~~~~~~~~~~~~~~~~~~

Gelegen in de alluviale vlakte van de sterk meanderende Grote Nete en
gekenmerkt door een schakering van verschillende bodemtypes en
vochtigheidsklassen, vertoont het landschap in de omgeving van Gestel
een rijke variatie aan abiotische condities. Dit uit zich onder vorm van
verschillende vegetatietypes, waarbij de structuurrijke graslanden,
geflankeerd door kleine landschapselementen, domineren. Dankzij de
combinatie van de natte vegetaties langsheen de Nete, de drogere bossen
van de kasteelparken, talrijke kleine landschapselementen en open
watertjes, biedt dit gebied ideale mogelijkheden voor tal van
diersoorten, waarbij vooral de vogels goed vertegenwoordigd zijn.

Historische waarde:
~~~~~~~~~~~~~~~~~~~


Het landschap in de omgeving van Gestel betreft een landbouwgebied
dat ontstond door de ontginning vanuit enkele kasteeldomeinen en de
ervan afhankelijke hoeven. Van en in dit landschap bleven niet enkel de
historische structuur en topografie bewaard, maar ook heel wat
bouwkundig erfgoed. Zo gaat het 'Hof van Rameyen' terug tot een
versterkte donjon uit de 13de eeuw, waarrond zich een kasteel en
landbouwuitbating ontwikkelde; het is een getuige van de wooncultuur van
de landadel. De 'Kapel van O.L.- Vrouw Troost der Bedrukten', gelegen in
de nabijheid van het Rameyenhof werd opgericht in 1859. 'Kasteel
Kesselhof' betreft een neoclassicistisch kasteel uit 1872-1874, omgeven
door een park met aanleg uit 1862-1864. 'Kasteel Gestelhof' , een
rechthoekig omgracht waterkasteel in traditionele, neo-Vlaamse
renaissance- en neobarokstijl, dateert deels uit de 2de helft van de
16de eeuw, en deels uit de 19de en 20ste eeuw. Het in de zuidelijke rand
van de ankerplaats gelegen 'Berlaarhof' is een kasteeltje in mengstijl
met neo-Lodewijk XV- en neo-Lodewijk XVI-elementen van 1858. Naast de
kasteeldomeinen zijn er ook enkele opvallende hoeven: de 'Grote
Gasthuishoeve' klimt in kern op tot de 17de of 18de eeuw en de 'Witte
Hoeve', afhankelijk van het Gestelhof is een omgrachte hoeve met
losstaande bestanddelen in neotraditionele stijl, van 1906. De
historische dorpskern van Gestel is gegroeid rond de 15de eeuwse St.-
Lambertuskerk en omvat, net als de omgeving, nog heel wat oude,
structuurbepalende en behoorlijk gaaf bewaarde elementen, waaronder een
schandpaal uit 1779, het door een bakstenen muur omgeven kerkhof en de
pastorie uit 1869-1875.

Esthetische waarde:
~~~~~~~~~~~~~~~~~~~

Gelegen in de vallei van de mooi meanderende
Grote Nete en opgebouwd rondom het gaaf bewaarde gehucht Gestel en
enkele intacte kasteeldomeinen en hoeven, vertegenwoordigt dit landschap
een aanzienlijk esthetische waarde. Het uitgesproken landelijk karakter,
de variatie in structuur en opbouw en de aanwezigheid van heel wat
waardevol, bouwkundig erfgoed dragen bij tot de hoge belevingswaarde van
deze ankerplaats.


Ruimtelijk-structurerende waarde:
~~~~~~~~~~~~~~~~~~~~~~~~~~~~~~~~~

Het open landbouwgebied rondom de dorpskern van Gestel wordt
ruimtelijk gedomineerd door de, van oost naar west lopende, Grote Nete
met de aangrenzende kasteeldomeinen Rameienhof, Gestelhof en Kesselhof.
Doorheen de geschiedenis bleef de dorpskern van Gestel zijn open en
geïsoleerd karakter behouden.



A. LANDSCHAPSELEMENTEN EN OPBOUWENDE ONDERDELEN
-----------------------------------------------



GEOMORFOLOGIE/HYDROGRAFIE
~~~~~~~~~~~~~~~~~~~~~~~~~

**Microreliëf:**

 * microreliëf
 * talud


**Hydrografische Elementen:**

 * waterloop
 * rivier
 * beek
 * vallei
 * meander
 * oude rivierarm


Grote Nete, Gestelse Beek, Kiekensloop

**Moerassige gronden:**

 * rietland



ELEMENTEN VAN BOUWKUNDIG ERFGOED, NEDERZETTINGEN EN ARCHEOLOGIE
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

**Koeren en hovingen:**

 * tuin
 * park


kasteelpark, landschapspark, moestuin

**Nederzettingspatronen:**

 * gehucht

Gestel

**Kastelen, landgoederen en aanhorigheden:**

 * kasteel
 * toren
 * hovenierswoning
 * kasteelgracht


Gestelhof, Rameienhof, Kesselhof, Berlaarhof

**Bouwkundig erfgoed:**

 * herberg


Herberg 'De Boekt'

**Landbouwkundig erfgoed:**

 * hoeve
 * schuur
 * stal
 * wagenhuis


Gasthuishoeve, Karthuizerhoeve, Witte Hoeve, Hoeve 'De Hel'

**Kerkelijk erfgoed:**

 * kerk
 * kapel
 * pastorie


St.-Lambertuskerk, 'Kapel van O.L.- Vrouw Troost der Bedrukten'

**Klein historisch erfgoed:**

 * standbeeld
 * gedenkteken
 * schandpaal


**Andere:**
Kerkhof met grafmonumenten, bakhuis, waterput

ELEMENTEN VAN TRANSPORT EN INFRASTRUCTUUR
~~~~~~~~~~~~~~~~~~~~~~~~~~~~~~~~~~~~~~~~~

**Wegenis:**

 * weg
 * kerkwegel


aarden weg

**Waterbouwkundige infrastructuur:**

 * dijk
 * grachtenstelsel



ELEMENTEN EN PATRONEN VAN LANDGEBRUIK
~~~~~~~~~~~~~~~~~~~~~~~~~~~~~~~~~~~~~

**Puntvormige elementen:**

 * bomengroep
 * solitaire boom


**Lijnvormige elementen:**

 * dreef
 * bomenrij
 * houtkant
 * perceelsrandbegroeiing

**Kunstmatige waters:**

 * poel
 * vijver


**Topografie:**

 * onregelmatig
 * historisch stabiel


**Historisch stabiel landgebruik:**

 * permanent grasland


**Bos:**

 * loof
 * broek
 * hooghout
 * struweel



OPMERKINGEN EN KNELPUNTEN
~~~~~~~~~~~~~~~~~~~~~~~~~

Knelpunten in dit landschap zijn het verspreid voorkomen van atypische
bebouwing -die vooral ter hoogte van Gestel storend werkt-,
weekendverblijven in de noordelijk rand, alsook het voorkomen van een
serrecomplex ten zuiden van Achterhoek. Verder merken we ook op dat door
verhoging van de Nete-dijken op sommige plaatsen de relatie tussen de
rivier en haar vallei verloren is gegaan.
