Hageven
=======

:Ankerplaats ID: A70033


**Landschap**



Omschrijving
------------

Het Hageven is gelegen aan de Dommel, tussen de gemeenten Lommel en
Neerpelt en tegen de Nederlandse grens. Grind, afgezet tijdens het
kwartair (Mindel) door de Maas en gedurende de Würmijstijd bedekt met
een niveo-eolische laag dekzanden, vormt het materiaal waaruit de
verschillende bodems zich ontwikkeld heben. In de vallei van de Dommel
werd tijdens het holoceen laagveen gevormd en overdekt met alluviaal
materiaal; zand of lemig zand. De grote verscheidenheid in de textuur
van de bodem (dekzanden, stuifzanden, maasgrind), de grote
verscheidenheid aan bodems (regosolen, plaggenbodems, veen, alluviale
gronden enz.), extreme vochtgradiënten van zeer droog tot uiterst nat,
maken van het landschap een bodemkundig reservaat. Deze variatie heeft
een grote verscheidenheid in flora en (avi)fauna voor gevolg. De Dommel
werd rond 1950 rechtgetrokken en uitgediept, met een daling van het
grondwaterpeil in de onmiddellijke omgeving tot gevolg. De laterale
kavelsloten, greppels,en leigrachten buiten beschouwing gelaten,
ontvangt deze rivier geen belangrijke beken. Langs de westelijke oever
van de Dommel, tussen het Kempens kanaal en de Stenen Brug, werden
talrijke vijvers gegraven met permanente hoge waterstand. De meeste
authentieke vennen bevinden zich tussen de Stenen Brug en de Nederlandse
grens. Zij worden gevoed met oppervlaktewater, dat op het maasgrind
stagneert. De veenformaties zijn overwegend begroeid met rietvelden. Ten
oosten van de Dommel komen overwegend kleinschalige vochtige
weidepercelen, al dan niet beplant met populieren, voor. In oostelijke
richting gaan deze geleidelijk over in een meer open akkerbouwgebied op
plaggenbodems. De riet- vijver- en vennenzone ten westen van de Dommel
sluit zeer nauw aan bij het heidelandschap met landduinen en
deflatiekommen met soms stagnerend water. Het open karakter van dit
gebied wordt plaatselijk onderbroken door zaailingen van grove den en
door heesterwallen, vooral berk, in de deflatiekommen. Grote delen van
dit gebied zijn vergrast, waarschijnlijk door verontreiniging met zware
metalen. Aan de randen van dit geheel zijn er enkele kleine
naaldhoutbossen. Grote delen van het duinencomplex werden geëgaliseerd
voor akkerbouw. De vegetatie in het deel van het landschap ten zuiden
van het kruis de Verkeerde Lieveheer wordt in sterke mate negatief
beïnvloed door verontreiniging met zware metalen. Van de grote
heidegebieden uit het begin van de 20ste eeuw aan weerszijden van de
Dommel bleven slechts fragmenten behouden. In het van oudsher
kleinschalig weidegebied langs de oevers van de Dommel werden vijvers
gegraven, weekend-huisjes gebouwd en populieren geplant. Om de droge,
zure Kempense zandgronden te verbeteren voor de landbouw werd rond 1850
het kalkrijke water uit kanaal Bocholt - Herentals gebruikt als
irrigatiewater. Via een ingewikkeld systeem van kanaaltjes en stuwen
werden enkele tientallen hectaren in de omgeving van de Bergeikse dijk
tweemaal per jaar bevloeid. Deze zogenaamde wateringen of vloeiweiden
werden als hooiland gebruikt. Na de tweede wereldoorlog geraakten zij in
verval. Na de aanleg van de expresweg bleven ongeveer 11 ha in het
landschap herkenbaar als populieraanplantingen. Ten gevolge van de
aanleg van de vloeiweiden in de 19de eeuw komt in het gebied kalkrijk en
licht basisch kanaalwater voor naast het zure en zachte streekeigen
water. Deze bijkomende gradient weerspiegelt zich in de vegetatie. Voor
de aanleg van de grote verbindingswegen fungeerde de Bergeikse dijk als
hoofdverbindingsweg tussen Neerpelt en het Nederlandse Bergeik. Een
bezoekerscentrum, een natuurleerpad en een kijkhut moeten de bezoekers
kanaliseren .



Landschapswaarden
-----------------


Wetenschappelijke waarde
~~~~~~~~~~~~~~~~~~~~~~~~


De grote verscheidenheid in de textuur van de bodem (dekzanden,
stuifzanden, maasgrind), de grote verscheidenheid aan bodems (regosolen,
plaggenbodems, veen, alluviale gronden enz.), extreme vochtgradiënten
van zeer droog tot uiterst nat maken van het landschap een bodemkundig
reservaat. Deze variatie heeft een grote landschappelijke
verscheidenheid voor gevolg. Ten gevolge van de aanleg van de
vloeiweiden in de 19de eeuw komt in het gebied kalkrijk en licht basisch
kanaalwater voor naast het zure en zachte streekeigen water. Deze
bijkomende gradient weerspiegelt zich in de vegetatie.

Historische waarde
~~~~~~~~~~~~~~~~~~


Gedurende de tweede helft van de 19de eeuw werd in de omgeving van de
Bergeikse dijk een vloeiweide aangelegd. Voor de aanleg van de grote
verbindingswegen fungeerde de Bergeikse dijk als hoofdverbindingsweg
tussen Neerpelt en het Nederlandse Bergeik.

Esthetische waarde
~~~~~~~~~~~~~~~~~~

De afwisseling in het landschap, landduinen met
tussenliggende voedselarme vennen, uitgestrekte rietvelden, vijvers,
beboste percelen, heidegebieden, schrale graslanden, weidegebieden enz.
biedt een hoge esthetische belevingswaarde.


Sociaal-culturele waarde
~~~~~~~~~~~~~~~~~~~~~~~~



Een bezoekerscentrum, een natuurleerpad en
een kijkhut moeten de bezoekers kanaliseren.

Ruimtelijk-structurerende waarde
~~~~~~~~~~~~~~~~~~~~~~~~~~~~~~~~

De Dommel is bepalend voor de opbouw van het landschap.



Landschapselementen en opbouwende onderdelen
--------------------------------------------



Geomorfologie/hydrografie
~~~~~~~~~~~~~~~~~~~~~~~~~


**Microreliëf:**
 * microreliëf


**Macroreliëf:**
 * macroreliëf
 * landduin

**Hydrografische Elementen:**
 * waterloop
 * rivier
 * vallei


grotendeels rechtgetrokken Dommel

**Moerassige gronden:**
 * veen
 * rietland
 * ven



Elementen van bouwkundig erfgoed, nederzettingen en archeologie
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

**Landbouwkundig erfgoed:**
 * hoeve


**Klein historisch erfgoed:**
 * kruis
 * grenspaal


Verkeerde Lieveheer, oude grenssteen in blauwe arduin naast recentere
metalen grenspalen

Elementen van transport en infrastructuur
~~~~~~~~~~~~~~~~~~~~~~~~~~~~~~~~~~~~~~~~~

**Wegenis:**
 * pad


knuppelpad

**Waterbouwkundige infrastructuur:**
 * dijk
 * grachtenstelsel


Bergeikse dijk

Elementen en patronen van landgebruik
~~~~~~~~~~~~~~~~~~~~~~~~~~~~~~~~~~~~~

**Puntvormige elementen:**
 * bomengroep


**Lijnvormige elementen:**
 * bomenrij
 * houtkant
 * hagen

**Kunstmatige waters:**
 * vijver


**Historisch stabiel landgebruik:**
 * plaggenbodems
 * heide


**Bos:**
 * loof
 * broek


**Bijzondere waterhuishouding:**
 * vloeiweide
 * watering



Opmerkingen en knelpunten
~~~~~~~~~~~~~~~~~~~~~~~~~


De Dommel werd omstreeks 1950 rechtgetrokken en uitgediept, met als
gevolg een daling van het grondwaterpeil, verlanding van waterpartijen
en esthetisch een verarming van het landschap. Eveneens
landschapsverstorend zijn de aanleg van vijvers, van streekvreemde
beplantingen en bouw van weekend verblijven. De zware metalen afkomstig
van metallurgische bedrijven vormen een negatieve externe invloed.
Vergrassing van de heide wordt waarschijnlijk door verontreiniging met
zware metalen veroorzaakt. De recente bebouwing levert geen bijdrage tot
de landschapswaarden.
