Kraenepoel en Markettebossen
============================

Anker ID: A40008
----------------

**Landschap**





C.TEKSTUELE Omschrijving
------------------------

Deze ankerplaats situeert zich op grondgebied van de gemeente Aalter.
Het gebied van de Kraenepoel behoord tot het grote Bulskampveld, een in
de middeleeuwen tot heide gedegradeerd boslandschap. In deze heidevelden
lagen verschillende vijvers. Een van die vijvers was de Kraenepoel. Deze
vijver kan niet als prototype van de veldvijvers beschouwd worden. Zijn
geschiedenis en zijn toekomst zien er totaal anders uit. In oorsprong
was het waarschijnlijk een veldsteengroeve en/of turfwinningsgebied. In
het Paniseliaanzand, dat hier dagzoomt, komen groenige veldstenen voor.
Later kreeg de vijver de nieuwe functie van visteeltvijver. Nadat de
Kraenepoel in de 17e eeuw zijn economische functie grotendeels had
verloren, vervaagden zijn contouren vermoedelijk gedeeltelijk. Het
omringende heidegebied kwam onder druk te staan als gevolg van de
demografische, industriële en agrarische groei die Vlaanderen vanaf de
tweede helft van de 18e eeuw kende. De heide ging als open landschap
verloren. Enkel bleven enkele floristische indicatorsoorten over. Begin
de 19e eeuw werd het landschap van de Kraenepoel en zijn onmiddelijke
omgeving omgevormd in een vandaag nog altijd goed herkenbare structuur.
In tegenstelling tot alle andere vijvers van het Bulskampveld, werd de
Kraenepoel niet drooggelegd. De andere vijvers van het Bulskampveld
waren ontstaan door afdamming van beekjes; hun ligging is nu nog in het
landschap te herkennen door vochtige depressies. Nadat het kanaal Gent-
Brugge gegraven was, kon er vis van aan zee aangevoerd worden en was de
teelt in de veldvijvers overbodig. De vijvers werden leeggelaten. Er
werd voor het behoud van de Kraenepoel geopteerd, bovenop zijn verleden
als vengebied kwam een nieuwe cultuurhistorische laag. Rond de vijver
kwam een dijk met beukendreven. De vijver werd met een veldstenen
muurtje omzoomd. De omgevende bossen kregen een drevenpatroon en de
percelen werden in rabatten gelegd. Afwateringssleuven en -slootjes
werden in en rond de Kraenepoel gegraven. Voor het beheer als visvijver
was de aanleg van een leegloop- en overloopconstructie nodig. Dit zijn
allemaal cultuurhistorische elementen, die enerzijds diverse aspecten
van het vroegere ven- en heidelandschap deden vervagen of zelfs
vernietigden, maar die anderzijds ook een reeks heide- en venplanten tot
diep in de 20e eeuw overlevingskansen hebben geboden. Deze geschiedenis
maakt van de Kraenepoel een uniek gebied; de kensoorten van het
oorspronkelijk voedsel- en kalkarme milieu van de heidelandschappen zijn
nog aanwezig. Omwille van dit unieke karakter kan de Kraenepoel niet als
een typisch voorbeeld van de voormalige veldvijvers beschouwd worden. De
'Villa Cranenpoel', in 1902 gebouwd, ligt op een verhevenheid aan de
oever van de Kraenepoel. Ze is in Normandische stijl, met
imitatievakwerk, opgetrokken. Rond de kerk ligt het kerkhof dat met een
ijzeren hekken is afgesloten. Rondom het kerkhof staan er 15 bakstenen
kapelletjes. De parochie is vermoedelijk midden de 13e eeuw ontstaan.
Over de bouwgeschiedenis van de kerk, die voor het eerst in 1435 wordt
vermeld, is weinig bekend. Tijdens de godsdiensttroebelingen van de 17e
eeuw werd ze vernield en werderopgebouwd. In de 19e eeuw vonden grote
verbouwingswerkzaamheden plaats. In 1944 brandt de kerk volledig uit, en
opnieuw gebouwd in 1950, grotendeels naar het vroegere model. Het
zogenaamde Mariahove bevindt zich op de plaats van het voormalige
Kasteel van Bellem. In de buurt van het huidige kasteel stond indertijd
het buitengoed van de familie Wyts. In 1577 werd deze heerlijkheid door
koning Filips II verkocht aan Karel Rym. Zij bleven heren van Bellem tot
1715. Rond 1635 kochten zij het oude buitengoed van Wyts en bouwden kort
daarna, ca. 1650 een nieuw kasteel. In 1655 werden Bellem en Schuurvelde
tot baronie verheven. Het kasteel zou midden de 18e eeuw reeds tot puin
vervallen zijn. Het domein werd in 1808 door de gentse textielbaron van
Caneghem als "nationaal goed" gekocht. Hij liet het kasteel weer
volledig opbouwen in 1815. In 1855-1860 werden door de nieuwe eigenaars
aanpassingen aangebracht in neoclassicistische stijl. Sinds 1963 werd
het eigendom van de 'Federatie van de zustercongregaties van het bisdom
Gent'. Sedert 1965 is het een retraitehuis voor religieuzen, Mariahove.
Achter Mariahove ligt een uitgestrekt park dat grotendeels omgracht is
en vermoedelijk in XIX c heraangelegd is in Engelse landschappelijke
stijl met een grote grillige vijver en kronkelende paden. Het
Markettebos, dat ten zuiden van het omgrachte park ligt is ervan
gescheiden door de spoorweg. Met dreven is er de zogenaamde 'achtster'
gevormd: op het centrale punt staat een siervaas.




B.landschapswaarden
-------------------


Wetenschappelijke waarde:
~~~~~~~~~~~~~~~~~~~~~~~~~

De Kraenepoel was oorspronkelijk een voedselarm milieu waar een
specifieke vegetatie bij voorkomt. Ondanks de teloorgang van dat milieu
kon de zaadvoorraad toch bewaard blijven en zijn er kansen op herstel.
In de omgeving dagzoomt het Paniseliaan.

Historische waarde:
~~~~~~~~~~~~~~~~~~~

Dit gebied is een uitloper van het voormalige Bulskampveld. Dit
veldgebied is een laat en op zeer systematische wijze ontgonnen grond.
De gemeenschappelijke graasgronden werden in de 18de-19de eeuw
herbebost. De Kraenepoel is een voormalige visvijver die waarschijnlijk
omwille van turf- en/of veldsteenwinning ontstaan is. Hij is niet met de
andere veldvijvers te vergelijken wegens grote verschillen in morfologie
en geschiedenis. Maria Hove staat op het domein van het voormalige
Kasteel van Bellem. Rond Maria Hove ligt een park met Engelse aanleg.

Esthetische waarde:
~~~~~~~~~~~~~~~~~~~

De Markettebossen zijn nog maar weinig verkaveld,
dit in tegenstelling tot de omliggende bossen. In het Markettebos is een
achtster- vormig drevenpatroon aangelegd, dat in relatie staat met het
kasteeldomein van Maria Hove. De Kraenepoel is een 22 ha grote
watervlakte, in het bos gelegen. Rond de vijver is een rietboord. In de
Kraenepoel liggen drie eilanden.


Sociaal-culturele waarde:
~~~~~~~~~~~~~~~~~~~~~~~~~

De geschiedenis van de Kraenepoel is sterk
door de mens bepaald: het ontginnen van turf/veldsteen en de omvorming
tot visvijver met het bouwen van de overloop en het tapsysteem. Maria
Hove is een retraitecentrum voor religieuzen.

Ruimtelijk-structurerende waarde:
~~~~~~~~~~~~~~~~~~~~~~~~~~~~~~~~~

Deze bossen zijn de oostelijke uitloper van de bosgordel die van
Loppem tot Bellem loopt.De relatie tussen het achtstervormig
drevenpatroon in de Markettebossen en het kasteeldomein van Mariahove
wordt door de spoorlijn doorsneden. De omliggenden akkers en weiden
vertonen een blokvormig patroon met perceelsrandbegroeiing. De
Kraenepoel, (22 ha), ligt in het voormalig veldgebied.



A. LANDSCHAPSELEMENTEN EN OPBOUWENDE ONDERDELEN
-----------------------------------------------



GEOMORFOLOGIE/HYDROGRAFIE
~~~~~~~~~~~~~~~~~~~~~~~~~

**Microreliëf:**

 * microreliëf


**Hydrografische Elementen:**

 * waterloop
 * beek
 * vallei


**Moerassige gronden:**

 * rietland


**Geologie:**

 * ontsluitingen


Paniseliaan

ELEMENTEN VAN BOUWKUNDIG ERFGOED, NEDERZETTINGEN EN ARCHEOLOGIE
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

**Koeren en hovingen:**

 * park


Park Maria Hove

**Kastelen, landgoederen en aanhorigheden:**

 * kasteel
 * toren
 * orangerie
 * omheining
 * ijskelder
 * kasteelgracht


Maria Hove, duiventoren, dienstgebouwen

**Bouwkundig erfgoed:**

 * villa


Villa Kraenepoel

**Landbouwkundig erfgoed:**

 * hoeve
 * schuur
 * stal


Hoeve Van Wanseele, Hof de Warande

**Kerkelijk erfgoed:**

 * kerk
 * kapel


Kerk van Bellem

ELEMENTEN VAN TRANSPORT EN INFRASTRUCTUUR
~~~~~~~~~~~~~~~~~~~~~~~~~~~~~~~~~~~~~~~~~

**Wegenis:**

 * weg
 * pad
 * Romeinse weg


Heirweg Gent- Brugge

**Spoorweg:**

spoorweg Gent- Brugge

**Waterbouwkundige infrastructuur:**

 * dijk


overloop aan Kranepoel, dam in Kranepoel

ELEMENTEN EN PATRONEN VAN LANDGEBRUIK
~~~~~~~~~~~~~~~~~~~~~~~~~~~~~~~~~~~~~

**Lijnvormige elementen:**

 * dreef
 * bomenrij
 * houtkant
 * hagen
 * knotbomenrij
 * perceelsrandbegroeiing

achtsterrig drevenpatroon in Markettebos, dreef van Bellem naar Hansbeke

**Kunstmatige waters:**

 * vijver


Kranepoel (met eilandjes), vijvers in park Maria Hove

**Bos:**

 * naald
 * loof
 * hakhout
 * middelhout
 * hooghout
 * struweel



OPMERKINGEN EN KNELPUNTEN
~~~~~~~~~~~~~~~~~~~~~~~~~

In de Markettebossen staat wat residentiële bebouwing die van de laatste
decennia dateerd. Sommige bomen in de dubbele dreef van Hansbeke naar
Bellem zijn in niet zo goede staat. Een landbouwbedrijf langs de
noordzijde van de dreef gelegen, heeft zijn territorium naar de
straatkant toe uitgebreid en zo een stuk van de dreef ingepalmd. Rond de
Kranepoel is een Life- project aan de gang om het originele voedselarme
milieu te herstellen. Hierbij wordt ao het slib geruimd en de vegetatie
rond de oever gekapt.

