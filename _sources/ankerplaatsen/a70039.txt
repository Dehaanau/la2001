Jagersborg
==========

:Ankerplaats ID: A70039


**Landschap**



Omschrijving
------------

Het domein Jagersborg is gelegen op de grens tussen Maaseik en
Neeroeteren. Noordelijk en oostelijk sluit het omgevende landschap aan
tegen de dorpskern van Kinrooi en het gehucht Gremelslo. In zuidelijke
en westelijke richting wordt het begrensd door de Diestersteenweg (N773)
en de Kinrooiersteenweg (N757). Recente woningbouw is er haast
onbestaande. Het landschap behoort geomorfologisch tot het dekzandgebied
ten noorden van Maaseik. Het zwak tot zeer zwak golvend microreliëf is
gevormd in de gemiddeld 8 meter dikke laag dekzand, die door de wind
tijdens het laatste deel van de Würmijstijd (zo'n 70 000 tot 10 000 jaar
geleden) vanuit het noorden werd aangevoerd. Omwille van het zwak reliëf
en de daarmee gepaard gaande gebrekkige ontwatering is het gebied van
nature drassig. . Bovendien komen er diverse vochtige depressies en
kommen voor. Ten oosten bevindt zich een brede ondiepe depressie, op
hoogten van 31-33 m, de laagste waarden in het dekzandlandschap, die
verder noordelijk te volgen is en fluvio-eolische afzettingen bevat. Het
is in deze depressie dat zowel de Itterbeek als het Zwartwater (of de
Witbeek) afbuigen en kortstondig een zuid-noord oriëntatie aannemen. Ten
westen liggen deflatiekommen, omkranst door de armen van paraboolduinen
van verschillende oriëntatie. De duinen vormen de enige, van nature
drogere plaatsen. Wellicht in verband daarmee is het gebied rijk aan
archeologica. Tot midden 19de eeuw nog maakte het gebied deel uit van
een uitgestrekte heide- en moerasvlakte tussen de Itterbeek en de
Bosbeek. Het gevarieerde landschap werd in de toenmalige
landbouweconomie geëxploiteerd door begrazing met vee, het winnen van
plaggen, strooisel en turf en het kappen van hout. Ten noorden tegen de
Itterbeek kwamen wellicht reeds vroeger beemden voor, in gebruik als
vochtig hooi- en weiland. Na de ontginningswet van 1847 werden ook de
andere gronden in cultuur gebracht. In 1849 werd de hoeve Jagersborg
gebouwd, die haar naam zou geven aan het bijhorende domein. Het is een
gesloten hoeve van 1849, met boerenburgerhuis, schuur, stal en recente
aanbouwsels tegen de achtergevel, die tijdelijk ook als herberg
fungeerde. Zij ligt thans ingesloten tegen het gelijknamige
industrieterrein van Maaseik. Vlakbij staat een kleine, langgestrekte
hoeve, wat afgelegen van de weg. Om het gebied te ontwateren werd een
veelheid van grachten en meestal kunstmatige zijbeken aangelegd. Het
regelmatig en blokvormig wegenpatroon wijst trouwens op een jonge
ontginning. Tegen het einde van de 19de eeuw was Jagersborg grotendeels
bebost. Die bebossing werd vermoedelijk gekapt, gezien meer dan de helft
van de huidige eikenbestanden dateren van 1911. Later werden vooral in
het westelijke gedeelte van het gebied wisselend bossen omgezet tot
weiden of herbebossingen met naaldhout uitgevoerd. Op vochtige plaatsen
werd populier aangeplant. Sinds de jaren 1970 bleef het bodemgebruik
nagenoeg ongewijzigd en werd het 200 ha grote boscomplex door de
overheid aangekocht. Thans bestaat het voornamelijk uit oudere gemengde
eikenbestanden met een variatie van elzenbroeken, moerasbossen,
naaldhout en populierenaanplanten. Heiderelicten, plassen, rietmoerassen
en veengronden verhogen de ecologische waarde van het gebied. De
sociaal-culturele functie van het domein is beperkt, maar niettemin is
het voor wandelrecreanten toegankelijk op de aangeduide wegen.
Daarbuiten kunnen voor groepen op aanvraag begeleide wandelingen plaats
vinden. Het landschap ten zuiden van de hoeve Hof ter Heide, richting
Jagersborg, wordt nog steeds gekenmerkt door een blokvormig patroon van
natte graslanden. In dit coulissenlandschap laten bomenrijen en ijle
houtkanten doorkijk toe. Wellicht komt het overeen met het uitzicht van
de oorspronkelijke ontginningen. Noordelijker primeert het open vochtig
grasland van de Geisterse Heide, waar waardevolle landschapselementen
grotendeels verdwenen zijn. Dat zou in grote mate het gevolg zijn van de
ruilverkaveling die in 1985-86 stroomafwaarts langs de Itter heeft
plaatsgevonden. De vochtige hooibeemden aan de Itter, ten noorden van de
Schaachterzijp noemde men De Raam. Kort na de tweede wereldoorlog nog
werden er in het najaar na het oogsten van de toemaat koeien gehoed. Ook
aan de oostelijke begrenzing met Gremelslo liggen vochtige graslanden.
Verspreid over het gebied komen nog wat bomenrijen, houtkanten, -wallen
en struwelen voor. Dreven verbinden verschillende gebiedsdelen.



Landschapswaarden
-----------------


Wetenschappelijke waarde
~~~~~~~~~~~~~~~~~~~~~~~~


Het zwak tot zeer zwak golvend microreliëf is gevormd in een laag
dekzand. Omwille van het zwak reliëf en de daarmee gepaard gaande
gebrekkige ontwatering is het gebied van nature drassig. Bovendien komen
er diverse vochtige depressies en kommen voor. In de brede, ondiepe
depressie ten oosten, met fluvio-eolische afzettingen, nemen de
Itterbeek en het Zwartwater (of de Witbeek) kortstondig een zuid-noord
oriëntatie aan. Ten westen liggen deflatiekommen en paraboolduinen die
de enige, van nature drogere plaatsen vormen. De reliëfvariaties geven
aanleiding tot een afwisseling van verschillende vochtige graslanden,
houtkanten en struwelen, bosvegetaties, heiderelicten, plassen,
rietmoerassen en veengronden.

Historische waarde
~~~~~~~~~~~~~~~~~~


Domein Jagersborg is een voorbeeld van een 19de eeuws
ontginningslandschap, dat later grotendeels met eikenbestanden bebost
werd. Van belang is ook de samenhang met de omgeving rond het Jagersborg
en de daarin gelegen hoeves. Om het gebied te ontwateren en in cultuur
te brengen werd een veelheid van grachten en meestal kunstmatige
zijbeken aangelegd. Het regelmatig wegenpatroon wijst trouwens op een
jonge ontginning. Ten zuiden heeft het blokvormig patroon van natte
graslanden, omgeven door bomenrijen en houtkanten, wellicht nog het
uitzicht van het ontginningslandschap. Ten noorden tegen de Itterbeek
kwamen wellicht reeds vroeger vochtige hooi- en weilanden voor. Het
gebied is bovendien rijk aan archeologica.

Esthetische waarde
~~~~~~~~~~~~~~~~~~

De esthetische waarde van het gebied schuilt
voornamelijk in de afwisseling van gesloten bossen, het
coulissenlandschap van blokvormige graslanden met bomenrijen en ijle
houtkanten, en de opener gedeelten met verspreide lineaire
landschapselementen. Dreven verbinden de gebiedsdelen. Woningbouw is er
haast onbestaande.


Sociaal-culturele waarde
~~~~~~~~~~~~~~~~~~~~~~~~



De sociaal-culturele functie van het
domein is beperkt, maar niettemin is het voor wandelrecreanten
toegankelijk op de aangeduide wegen. Daarbuiten kunnen voor groepen op
aanvraag begeleide wandelingen plaats vinden.

Ruimtelijk-structurerende waarde
~~~~~~~~~~~~~~~~~~~~~~~~~~~~~~~~

De 19de eeuwse ontginning vanuit de hoeve Jagersborg is bepalend
geweest voor de organisatie van dit landschap in het natte
dekzandgebied. Ten noorden lag de Itterbeek aan de oorsprong van de
landschapsopbouw.



Landschapselementen en opbouwende onderdelen
--------------------------------------------



Geomorfologie/hydrografie
~~~~~~~~~~~~~~~~~~~~~~~~~


**Microreliëf:**
 * microreliëf


**Macroreliëf:**
 * macroreliëf
 * landduin

**Hydrografische Elementen:**
 * beek
 * vallei


o.a. Itterbeek, Zwart Water of Witbeek

**Moerassige gronden:**
 * moeras
 * veen
 * rietland
 * ven



Elementen van bouwkundig erfgoed, nederzettingen en archeologie
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

**Kastelen, landgoederen en aanhorigheden:**
 * landgoed


Jagersborg

**Bouwkundig erfgoed:**
 * (heren)woning
 * huis
 * herberg


Jagersborg met boerenburgerhuis

**Landbouwkundig erfgoed:**
 * hoeve
 * schuur
 * stal


o.a. Jagersborg, Hof ter Heide

 **Archeologische elementen:**
Elementen van transport en infrastructuur
~~~~~~~~~~~~~~~~~~~~~~~~~~~~~~~~~~~~~~~~~

**Wegenis:**
 * weg
 * pad


blokvormig, regelmatig wegenpatroon

**Waterbouwkundige infrastructuur:**
 * dijk
 * sluis
 * grachtenstelsel
 * stuw



Elementen en patronen van landgebruik
~~~~~~~~~~~~~~~~~~~~~~~~~~~~~~~~~~~~~

**Puntvormige elementen:**
 * bomengroep
 * solitaire boom


**Lijnvormige elementen:**
 * dreef
 * bomenrij
 * houtkant
 * houtwal

**Kunstmatige waters:**
 * poel
 * vijver


**Topografie:**
 * blokvormig


**Historisch stabiel landgebruik:**
 * permanent grasland
 * heide


**Bos:**
 * naald
 * loof
 * broek
 * hooghout
 * struweel


**Bijzondere waterhuishouding:**
 * ontwatering



Opmerkingen en knelpunten
~~~~~~~~~~~~~~~~~~~~~~~~~


De hoeve Jagersborg ligt thans ingesloten tegen het gelijknamige
industrieterrein van Maaseik. In het noordelijke deel van het gebied
primeert thans het open grasland van de Geisterse Heide, waar
waardevolle landschapselementen grotendeels verdwenen zijn. Dat zou in
grote mate het gevolg zijn van de ruilverkaveling die in 1985-86
stroomafwaarts langs de Itter heeft plaatsgevonden. De recente bebouwing
levert geen bijdrage tot de landschapswaarden.
