Valleien van Dommel en Bollisserbeek tussen Wijchmaal, Peer en Kleine Brogel
============================================================================

Anker ID: A70036
----------------

**Landschap**



C.TEKSTUELE Omschrijving
------------------------

Rondom de samenvloeiing van de Dommel en de Bollisserbeek tussen Peer,
Wijchmaal en Kleine Brogel strekt zich een landschap uit dat in
verschillende opzichten opmerkelijk is. Het gebied bevindt zich midden
in de kwartaire overstromingsvlakte van de Maas. De Mindelafzettingen
van de Maas bevatten hoofdzakelijk grind. Zij werden gevormd gedurende
de laatste 700.000 jaar door erosie van de harde gesteenten in de
bovenloop van de Maas en meegevoerd door de stroom. De Maasafzettingen
werden gedurende de laatste ijstijd of Würmijstijd, die ongeveer 10.000
jaar geleden eindigde, bedekt met een homogene bijna 2 meter dikke
niveo-eolische laag dekzanden. Plaatselijk werden de grindafzettingen
vermengd met de zanden. Dit verklaart de grote concentratie van grinden
in de oppervlakkige teeltlaag. De puinkegelafzettingen, opgebouwd uit
Maasgrind, vertonen een convex reliëf op het interfluvium tusen de
Dommel en Bollisserbeek en tussen de Dommel en de Peerderloop. Het
landschap ten noorden van de Bollisserbeek en ten noordwesten van de
Dommel (Eikelbos) is vlak en wordt gekenmerkt door een regelmatige en
zwakke helling naar het noordoosten. Deze afzettingen evolueerden tot
lemig-zandgronden met vochtklassen gaande van droog tot zeer nat. In de
omgeving van de oude woonkernen (Wijchmaal, Mollem, Voort, Kleine
Brogel) komen plaggenbodems voor. Het zijn de bevoorrechte getuigen van
een eeuwenoud landbouwsysteem gebaseerd op het plaggen van heide waarna
de plaggen werden gebruikt in de potstal om daarna verspreid te worden
op de communautaire akkers. Ongestoorde plaggenbodems bevatten wellicht
nog vele onontdekte archeologica De valleien van de Dommel en
Bollisserbeek met asymmetrische dalvorming zijn weinig vertakt.
Alluviale afzettingen en veenvorming kenmerken de onmiddellijke omgeving
van deze beken. De talrijke vijvers tussen Hoenrik (Eksel) en
Neerhoksent waren oorspronkelijk veenuitgravingen die omgevormd werden
tot visvijver. De veenformaties, hoofdzakelijk laagveen, zijn samen met
de plaggenbodems de belangrijkste bodemvormingen binnen de bestudeerde
perimeter. Uitzonderlijk voor het gebied is de evolutie op beperkte
schaal naar hoogveen dat door geleidelijke aangroei karakteristieke
veenkoepels vormt in het laagveengebied. In het gehucht Mollem bevinden
zich vijf prehistorische grafheuvels met lijkurnen en crematieresten uit
het Neolithicum, de Bronstijd en de Ijzertijd. Samen met nog enkele
andere meer fragmentarische vondsten op het grondgebied van Peer tonen
deze archeologica aan dat de streek op een vroege bewoningsactiviteit
kan terugblikken.De invloed van deze jagers en plukkers op het landschap
was gering. Op de Blijlever, eveneens een interfluvium, wordt melding
gemaakt van een Romeinse begraafplaats. Van de vroeg-middeleeuwse
(5de-8ste eeuw) Frankische landname bleven talrijke sporen in het
landschap bewaard. Mollem en Hoksent waren oorspronkelijk Frankische
nederzettingen. De naam Mollem lijkt verwant te zijn met Mallum, waarmee
een Frankische gerechtszetel werd aangeduid. Deze bevond zich meestal op
een hoger gelegen plaats tussen de verschillende nederzettingen. De
nederzetting Mollem toont een organisatie en een planmatige landinname.
Op de hoogtelijn van 60 meter liggen, op een afstand van telkens 130 tot
170 meter langs de straat, oude, met de gevel naar het westen gebouwde,
rijhoeven met lengteas loodrecht op de weg. Gewoonlijk bestaat de hoeve
uit twee langbouwen naast elkaar met ertussen de mesthof, de waterput
enz. Aan de overzijde van de Dommel, in het gehucht Blijlever, komt een
analoge situatie voor. Het natuurlijke loofbos werd systematisch gerooid
en vervangen door omheinde akkertjes rond de woonkernen. Op grotere
afstand bevond zich de grote heide, een extensief graasland. Deze oude
landbouwlandschappen op plaggenbodems worden gekenmerkt door grote
rechthoekige historisch stabiele percelen, eveneens met lengteas
loodrecht op de straat. Eveneens een typisch Kempens landschapselement
zijn de houtwallen als perceelsscheiding. In de veiligheid van de
bevolking van de dorpjes en gehuchten rond Peer werd gedurende de
middeleeuwen voorzien door de bouw van omgrachte schansen.en de
oprichting van schutterijen (bvb. de schans ten westen van de
Bollisserbeek bij Hooghoksent.) Tot en met de 19de eeuw bleef de
landbouw het dagelijkse leven van de meeste Peerse gezinnen beheersen.
Nieuwe woningen werden steevast volgens hetzelfde grondplan gebouwd:
langgerekte hoevetjes met woonhuis, stalling en schuur onder één dak.
Door beter bemesting werden steeds meer heidegebieden omgevormd tot
akkers en weiden. Akkerbouw- en weidepercelen wisselen af met
naaldhoutbossen en verlaten percelen. Ook solitaire bomen en bomenrijen
(eik) komen voor. Thans wordt het uitzicht van het agrarisch landschap
mede bepaald door moderne veehouderijen en maïsteelt, dikwijls ten koste
van landschappelijke en cultuurhistorische waarden. De Groenewoudstraat
is een straatgehucht met eveneens een handvol hoeven op regelmatige
afstand, haaks op de as en aan de oostkant van de straat georiënteerd,
en behoort tot de oudere straten van Kleine Brogel. De topografische
ligging, precies aan de rand van en parallel met de alluviale vlakte
enerzijds en het toponiem Broekkant anderzijds confirmeren dit. Deze
ligging weerspiegelt het gemengd karakter (veeteelt en akkerbouw) van de
traditionele landbouwbedrijvigheid. De hoeve genaamd Het Groene Woud is
een typisch Teutenhuis. Karakteristiek voor oude gehuchten zijn eveneens
de talrijke mariale kapelletjes bij vrijwel elk kruispunt. De bakstenen,
neo-Romaanse Sint-Hubertuskapel uit 1892/93 bij het T-kruispunt van de
Dijkstraat met de Sint-Hubertusstraat te Wijchmaal, bevindt zich in een
sfeervol landschappelijk decor. Een viertal linden zorgt voor de
omkadering. In de onmiddellijke buurt bevinden zich enkele merkwaardige
panden waaronder een teutenhuis en een gerestaureerde langgevelhoeve. In
de traditionele, agrarische samenleving was de alluviale vlakte van de
Dommel en Bollisserbeek versnipperd in percelen met hooilanden en
beemden. De Wedelse molen en de Kleine molen waren de enige constructies
met historisch belang in de vallei. Met de naoorlogse
accentverschuivingen in de landbouw verloren deze marginale gronden hun
functie en kon de natuur er ongestoord zijn gang gaan. Hun graad van
verruiging is een parameter voor het tijdstip waarop zij door de
landbouw verlaten werden. Enkel in de buurt van transversale wegen of
grote boerderijen hielden deze graslanden tot op heden stand. Typisch en
authentiek Kempens is de afbakening van de percelen met een diepe sloot,
thans veelal tusen een dubbele prikkeldraadafsluiting.



B.landschapswaarden
-------------------


Wetenschappelijke waarde:
~~~~~~~~~~~~~~~~~~~~~~~~~

Het interfluvium tussen de Dommel en de Bollisserbeek enerzijds en
tussen de Dommel en de Peerderloop anderzijds vertoont een convex
relief. Samen met de asymmetrische dalvorming verleent dit de streek,
binnen het bestek van noord Limburg, een relatief merkwaardig
geomorfologisch aspect. In de valleien komen naast grote
laagveengebieden enkele beperkte, en voor laag – en midden België
uiterst zeldzame, hoogvenen voor.

Historische waarde:
~~~~~~~~~~~~~~~~~~~


In de omgeving van de oude woonkernen (Wijchmaal, Mollem, Voort,
Kleine Brogel) komen plaggenbodems voor. Het zijn de bevoorrechte
getuigen van een eeuwenoud landbouwsysteem. Van bijzonder belang is ook
hun ruimtelijke relatie met andere landschapselementen uit dit
landbouwsysteem (heide, gemeenschappelijke akkers, driesen en
driftwegen). Ongestoorde plaggenbodems bevatten wellicht nog vele
onontdekte archeologica. In het gehucht Mollem bevinden zich vijf
prehistorische grafheuvels met lijkurnen en crematieresten uit het
Neolithicum, de Bronstijd en de Ijzertijd. Van de vroeg-middeleeuwse
(5de-8ste eeuw) Frankische landname bleven talrijke sporen in het
landschap bewaard. Mollem Hoksent en Blijlever waren oorspronkelijk
Frankische nederzettingen. Deze oude landbouwlandschappen op
plaggenbodems worden gekenmerekt door grote rechthoekige historisch
stabiele percelen, met lengteas loodrecht op de straat. Op regelmatige
afstand komen er plaatselijk langs de straat, oude rijhoeven voor met
lengteas eveneens loodrecht op de weg. Eveneens een typisch Kempens
landschapselement zijn de houtwallen als perceelsscheiding. Omgrachte
schansen werden tijdens de middeleeuwen aangelegd ter beveiliging van de
bevolking van de omliggende dorpen en gehuchten

Esthetische waarde:
~~~~~~~~~~~~~~~~~~~

De kleinschaligheid van het landschap, het
specifieke convexe reliëf met asymmetrische dalen, de talrijke
gradienten en het Kempens assortiment van landschapselementen
(houtwallen, solitaire bomen, bomenrijen en -groepen, akkers, vennen,
sloten als perceelsscheiding enz.) bieden een hoge esthetische
belevingswaarde.


Sociaal-culturele waarde:
~~~~~~~~~~~~~~~~~~~~~~~~~


Het landschap leent zich goed voor stille
recreatie (wandelen, fietsen). Een aantal bewegwijzerde wandelpaden
werden uitgestippeld.

Ruimtelijk-structurerende waarde:
~~~~~~~~~~~~~~~~~~~~~~~~~~~~~~~~~

De bedding van de Dommel en Bollisserbeek en van de Peerderloop zijn
determinerend voor de opbouw van het omringende landschap.



A. LANDSCHAPSELEMENTEN EN OPBOUWENDE ONDERDELEN
-----------------------------------------------



GEOMORFOLOGIE/HYDROGRAFIE
~~~~~~~~~~~~~~~~~~~~~~~~~

**Microreliëf:**

 * microreliëf


houtwallen

**Macroreliëf:**

 * macroreliëf

convexe interfluvia en asymmetrische dalen

**Hydrografische Elementen:**

 * beek
 * vallei


Dommel, Bollisserbeek, Peerderloop

**Moerassige gronden:**

 * veen


laag- en hoogveen

ELEMENTEN VAN BOUWKUNDIG ERFGOED, NEDERZETTINGEN EN ARCHEOLOGIE
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

**Nederzettingspatronen:**

 * nederzettingspatroon
 * gehucht

Frankische landname

**Bouwkundig erfgoed:**

 * (heren)woning
 * huis


Teutenhuizen

**Landbouwkundig erfgoed:**

 * hoeve
 * schuur
 * stal


langgevelhoeves

**Molens:**

 * watermolen


**Militair erfgoed:**

 * schans


**Kerkelijk erfgoed:**

 * kapel


talrijke veldkapellen

 **Archeologische elementen:**
prehistorische grafheuvels uit Neolithicum, Bronstijd en Ijzertijd

ELEMENTEN VAN TRANSPORT EN INFRASTRUCTUUR
~~~~~~~~~~~~~~~~~~~~~~~~~~~~~~~~~~~~~~~~~

**Wegenis:**

 * pad


**Spoorweg:**

 * verlaten spoorweg

**Waterbouwkundige infrastructuur:**

 * grachtenstelsel


diepe sloten als perceelsscheiding

ELEMENTEN EN PATRONEN VAN LANDGEBRUIK
~~~~~~~~~~~~~~~~~~~~~~~~~~~~~~~~~~~~~

**Puntvormige elementen:**

 * bomengroep
 * solitaire boom


**Lijnvormige elementen:**

 * dreef
 * bomenrij
 * houtkant
 * houtwal

**Kunstmatige waters:**

 * vijver


vijvers, oorspronkelijk veenuitgravingen

**Topografie:**

 * historisch stabiel


**Historisch stabiel landgebruik:**

 * voormalige communautaire akker
 * plaggenbodems


**Bos:**

 * naald
 * loof
 * broek
 * hakhout
 * middelhout
 * hooghout
 * struweel



OPMERKINGEN EN KNELPUNTEN
~~~~~~~~~~~~~~~~~~~~~~~~~

Recente bebouwing levert geen bijdrage tot de landschapswaarden.
Talrijke weekendverblijven (weekendhuisjes en caravans al dan niet met
aanbouw) meestal met gegraven vijver, streekvreemde beplanting en
kunstmatige afsluitingen ontsieren in grote mate het landschap in de
onmiddellijke omgeving van de Dommel en Bollisserbeek. Zij dragen
eveneens bij tot de verstoring van de rust en de stilte in het gebied.
De Dommel en Bollisserbeek werden rechtgetrokken en uitgediept met de
bedoeling het gebied te verdrogen. Vooral op de alluviale gronden komt
verruiging voor. Het aan het gebied grenzende militaire vliegveld van
Kleine Brogel met verlichting in het verlengde van de start- en
landingsbaan zorgt voor de nodige visuele en geluidshinder tijdens
bepaalde perioden.
