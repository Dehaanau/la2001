Bellebargiebos en Lembeekse bossen
==================================

Anker ID: A40006
----------------



C.TEKSTUELE Omschrijving
------------------------

Deze bossen maken deel uit van een bosgordel die voor het grootste
gedeelte op Kaprijke en minder op Waarschoot, er is nog een uitloper
naar Oosteeklo toe. Deze bosgordel is op de dekzandrug Maldegem-Stekene
gelegen. Deze zandige bodem is een restant van een oude stuifduin. Deze
zandrug is grotendeels herkenbaar in het landschap door de licht hogere
ligging. De Lembeekse bossen zijn duidelijk geen aaneengesloten
bossencomplex, maar een eerder versnipperd bos waartussen weiden en
akkers voorkomen. Een groot deel van deze bossen bestaan uit een slecht
onderhouden en monotoon naaldbos. De Bellebargiebossen- Kwadebossen zijn
loofbossen die gezonder en beter onderhouden zijn. Het is in dit bos dat
de bekende 'bevende hazelaar' staat. Een aantal overgangen tussen de
loof- en naaldbossen en open ruimten langs de Burggravenstroom zijn
ecologisch erg waardevol. Dit gebied wordt gekenmerkt door oude
ontginningen met een percelering bestaande uit ofwel een geordende
mozaïek van blokken en stroken ofwel uit een dominantie van
gelijkgerichte stroken. Daarnaast komen er jong ontgonnen gedeelten voor
met een planmatige verkaveling in dambordvorm en waarvan de hoofdassen
samenvallen met wegen en bosdreven. Tijdens de vroege middeleeuwen was
het ontgonnen areaal beperkt. Er deed zich een geleidelijke Germaanse
kolonisatie voor van de streek met stichting van een aantal
nederzettingen (-gem toponiemen) doch tot ca. 1000 bleef het
natuurlandschap, uit bossen en wastina bestaande, overheersen. De 'terra
inculta' of 'wastina' was opvallend in het landschap aanwezig, naast
heide trof met er ook nog struikgewas aan, vooral berkenopslag. De bodem
was er drassig omwille van de grote dichtheid van de klei en het
ontbreken van afwateringsgrachten. De grote ontginningen namen vanaf de
11e eeuw een aanvang en kenden hun hoogtepunt in de 12e en 13e eeuw.
Onder meer door usurpatie van gronden van de Franse koning vanaf de 9e
eeuw waren de graven van Vlaanderen de belangrijkste grootgrondbezitters
geworden. Vooral tussen 1215 en 1250 is de demografische druk er groot
en dit zet aan tot het verder ontginnen van de wastines. De graaf
verkocht zijn gronden en liet anderen het werk opknappen. De
uitgestrekte wastines en een groot deel van de boskernen worden onder
handen genomen. In bepaalde gevallen ontstonden kolonistendorpen, maar
in de meeste gevallen waren ze kleiner van opzet (gehuchten). Ook
lekenheren en abdijen waren actief. Deze ontginningsgolf komt in het
midden van de 13e eeuw tot stilstand. Dit had meerdere oorzaken; het
marginale karakter van deze gronden, de hoge investeringskosten, het
afnemen van de bevolkingsdruk en het protest van de plaatselijke
bewoners omdat het in oorsprong gemeenschappelijke gronden waren die
voor begrazing gebruikt werden. Op de heidevelden graasde het vee
waarvan de mest verzameld werd om als mest op de akkers te gebruiken.
Het steken van plaggen of zoden op de heide was een algemeen gebruik;
deze werden gedroogd en als brandstof gebruikt. De as ervan diende als
meststof. Het hout dat gekapt werd, werd door de pachter of eigenaar
zelf gebruikt ofwel openbaar verkocht tijdens de 'passeringhe'. Vanaf de
18e eeuw werd dit aangekondigd via affichering. Tegen het eind van de
18e eeuw werden de velden massaal in akkers omgezet. Er werden
houtkanten en/of bomenrijen rond deze landbouwgronden aangeplant, andere
grote stukken werden dan weer bebost maar dit keer met naaldhout. De
ontginningen gebeurden in een dambordpatroon, dit is nog steeds in het
landschap te herkennen. De veldgebieden ten zuiden van Lembeke zijn op
de Ferrariskaarten kleiner en meer versnipperd dan de grote veldgebieden
Maldegemveld en Bulskampveld. In de 15e eeuw kapte men in de bossen veel
brandhout, dat men met trekschuiten ('bargiën') langs het Vaardeken, de
Burggravenstroom, Het Brakkeleiken en de Lieve naar Gent bracht. De naam
'Bellebargiebos' zinspeelt op die economische activiteit. De bossen
waren ten tijde van Ferraris nog uit loofhout samengesteld. De familie
'van den Hecke' was in die tijd een van de belangrijkste promotors van
nieuwe aanplantingen met Grove den op de resterende velden. De bossen
ten zuiden van de Burggravenstroom, de Bellebargiebossen of ook nog
Bakkersbossen of Kwaddebossen genoemd, bleven tot begin de 19e eeuw
eigendom van een kloostergemeenschap, en bewaarde haar
middenhoutstructuur. De Lembeekse bossen werden echter door enkele
grootgrondbezitters aangekocht en die maakten er homogene naaldbossen
van. De Grove den neemt er een belangrijke plaats in, het hout ervan
werd verwerkt om in de Kempense of Waalse steenkoolmijnen te gebruiken.
De Burggravenstroom was, samen met het 'Kaprijks Vaardeken' een
belangrijke bevoorradingsweg voor Gent. De gemeente Kaprijke kende
daardoor een belangrijke economische bloei. Op enkele plaatsten is de
Burggravenstroom nog vrij breed maar hij is grotendeels vervallen tot
een smalle, aan zijn lot overgelaten gracht. Er zijn nog enkele
reliëfsverschillen die ontstonden door het uitgraven en onderhouden van
deze waterweg. Een groot deel van de Burggravenstroom is begrensd door
akkers en weiden, die op sommige plaatsen omzoomd zijn door houtkanten
en houtwallen. In het Meistraatje, een zandweg van Oostmoer naar de
Lembeekse bossen, staat de kapel van de 'Bevende Hazelaar', een thans
gehavende Kleinbladige linde met houten kapelletje met datum 1494 erop.
Volgens de legende kwam op deze plaats de zoon van Filips Van Kleef,
aanvoerder van de Gentenaars in de strijd tegen Maximiliaan van
Oostenrijk, gedood of vermoord en in het geheim begraven. Een boom moest
de plaats aanduiden. Na 500 jaar is het nog steeds een bedevaartsoord
met processie in de meimaand.



B.landschapswaarden
-------------------


Wetenschappelijke waarde:
~~~~~~~~~~~~~~~~~~~~~~~~~

Deze bosgordel is op de dekzandrug Maldegem-Stekene gelegen. Deze
zandige bodem is een restant van een oude stuifduin. Deze zandrug is
grotendeels herkenbaar in het landschap door de licht hogere ligging.

Historische waarde:
~~~~~~~~~~~~~~~~~~~

De bossen zijn duidelijk herkenbaar op Ferraris (ca.1775), kleine
versnipperde bospercelen zijn in gesloten landschap geleden, daartussen
liggen kleine percelen heidegebied. Op Vandermaelen (ca.1850) en MGI
1/20,000 (ca. 1949) is het bos opgeveer herkenbaar in de huidige vorm.
De gebieden boven de Burggravenstroom, een bevoorradingskanaal voor
Gent, bestaan voornamelijk uit naaldbos. Dit sinds de 18e eeuw. De
Bellebargiebossen hebben hun middenhoutkarakter nog enigszins bewaard.

Esthetische waarde:
~~~~~~~~~~~~~~~~~~~

De bospercelen zijn in een overwegend open
landschap gelegen. Ze hebben een regelmatig patroon die door de
dambordwijze van ontginnen veroorzaakt werd. Tussen de bospercelen
liggen weiden en akkers die door houtkanten afgezoomd word, dit vormt
gecompartimenteerd landschap.


Sociaal-culturele waarde:
~~~~~~~~~~~~~~~~~~~~~~~~~

De kapel van de 'Bevende Hazelaar', is een
thans gehavende Kleinbladige linde met houten kapelletje met datum 1494
erop. Volgens de legende kwam op deze plaats de zoon van Filips Van
Kleef, aanvoerder van de Gentenaars in de strijd tegen Maximiliaan van
Oostenrijk, gedood of vermoord en in het geheim begraven. Een boom moest
de plaats aanduiden. Na 500 jaar is het nog steeds een bedevaartsoord
met processie in de meimaand.

Ruimtelijk-structurerende waarde:
~~~~~~~~~~~~~~~~~~~~~~~~~~~~~~~~~

De bossen zijn op de dekzandrug Maldegem- Stekene gelegen, op een
lichte verhevenheid. Door deze bebossing valt de ligging van deze
dekzandrug op in het landschap.Deze droge gronden waren immers minder
voor landbouw geschikt. Het betreft hier een gesloten, deels bebost
gebied. Het wegen- en verkavelingspatroon heeft nog dezelfde structuur
als de 18e eeuwse dambordvormige ontginningen. De dreven doorsnijden het
bos. Rond de Burggravenstroom liggen akkers en weilanden die met
perceelsrandbegroeiing zijn afgeboord. Het wegen- en slotenpatroon zijn
overblijfselen van de ontginningswijze van dit veldgebied. Ze zijn
ruimtelijk structurerend en zorgen voor een gecompartimenteerd
landschap.





A. LANDSCHAPSELEMENTEN EN OPBOUWENDE ONDERDELEN
-----------------------------------------------



GEOMORFOLOGIE/HYDROGRAFIE
~~~~~~~~~~~~~~~~~~~~~~~~~

**Microreliëf:**

 * microreliëf
 * talud


**Hydrografische Elementen:**

 * waterloop


Burggravenstroom

ELEMENTEN VAN BOUWKUNDIG ERFGOED, NEDERZETTINGEN EN ARCHEOLOGIE
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

**Kerkelijk erfgoed:**

 * kapel


Kapel 'O-L-V van de Bevende Hazelaar'

ELEMENTEN VAN TRANSPORT EN INFRASTRUCTUUR
~~~~~~~~~~~~~~~~~~~~~~~~~~~~~~~~~~~~~~~~~

**Wegenis:**

 * weg
 * pad


**Waterbouwkundige infrastructuur:**

 * pompgemaal



ELEMENTEN EN PATRONEN VAN LANDGEBRUIK
~~~~~~~~~~~~~~~~~~~~~~~~~~~~~~~~~~~~~

**Lijnvormige elementen:**

 * dreef
 * bomenrij
 * houtkant
 * knotbomenrij
 * perceelsrandbegroeiing

**Kunstmatige waters:**

 * vijver


**Topografie:**

 * blokvormig
 * historisch stabiel


**Bos:**

 * naald
 * loof
 * hakhout
 * middelhout
 * hooghout



OPMERKINGEN EN KNELPUNTEN
~~~~~~~~~~~~~~~~~~~~~~~~~

Het Scheutbos wordt in de nabije toekomst verkaveld, de oprukkende
bewoning is een bedreiging voor deze versnipperde bosgordel. De
naaldbossen zijn ecologisch armer, niet- streekeigen en niet zo goed
onderhouden.

