Mergels van Gelinden
====================

:Ankerplaats ID: A70052


**Landschap**



Omschrijving
------------

Dit gebied ten zuidoosten van Sint-Truiden is het meest uitgesproken
voorbeeld van een voor de Haspengouwse leemstreek kenmerkend
asymmetrisch zuid - noord gericht rivierdal met steile oostelijke
helling. In het uitgestrekte akkerbouwgebied bieden de steile, ongeveer
50 meter hoge - deels beboste - helling en de kleinschalige, natte
hooilanden, afgewisseld met zegge- en rietvegetaties en
hoogstamboomgaarden in de vallei een aantrekkelijk contrast. Het
landgebruik is er historisch stabiel. Op de hellingen komen graften
voor. Van op het plateau heeft men een prachtig uitzicht over de vallei
van de Herk en het dorp Gelinden. De groeven in de steilrand te
Overbroek danken hun ontstaan aan de ontginning van mergel als meststof
om de verzuring van de zware leemgronden tegen te gaan. Het zogenaamde
mergelen, mesten met mergel, zou in Zuid-Limburg voor het eerst door de
Eburonen zijn toegepast. Reeds in de16de en 17de eeuw is er sprake van
mergelontginningen in de streek van Hers en Gelinden. In 1612 wordt de
mergelkuil van Overbroek vermeld. In 1888 werd door de gemeente Gelinden
een speciale belasting geheven van 10 centiem per paard voor de
niet-inwoners die er mergel kwamen halen, als bijdrage voor het
onderhoud van de wegen naar de groeve. Op het einde van de 19de eeuw
waren er verschillende groeven in uitbating. De belangrijkste
mergelkuilen lagen in het Zuidoosten van Gelinden. In het Overbroek
werden eertijds, over een lengte van 300 meter drie groeven uitgebaat,
waarbij de mergel over een dikte van meer dan 10 meter werd ontgonnen.
Nu is de mergel nog over een lengte van circa 100 meter discontinu
ontsloten. De mergelontginning is na WO II vrij plots gestopt wegens het
op de markt komen van alternatieven (o.a. kunstmest en bietenschuim.) De
mergelgroeve werd wereldberoemd door de beschrijving, meer dan een eeuw
geleden, van uitzonderlijk goed bewaarde fossiele flora’s van
landplanten. Deze genieten zulk een wereldfaam omdat ze een belangrijke
biologische schakel vertegenwoordigen tussen de flora’s uit het
Krijttijdperk en deze uit het oudste Tertiair. De hier ontsloten Mergels
van Gelinden bevatten ook rijke associaties van dierlijke en
plantaardige microfossielen die nauwkeurige ouderdomsbepalingen toelaten
binnen de geologische afzettingen uit het vroege Tertiair ( meer bepaald
de Heersiaan etage).



Landschapswaarden
-----------------


Wetenschappelijke waarde
~~~~~~~~~~~~~~~~~~~~~~~~


Het gebied is het meest uitgesproken voorbeeld van een voor droog
Haspengouw kenmerkend asymmetrisch rivierdal met steile oostelijke
helling. De voormalige mergelgroeven van Overbroek zijn geologische
ontsluitingen van uitzonderlijke wetenschappelijke waarde. Zij vormen de
paleobotanische typelokaliteit of referentiecoupe voor de Heersiaan
etage in België, een stratigrafische eenheid uit het vroeg-Tertiair
(Paleoceen). De fossiele flora van Gelinden is uniek omdat zij een der
oudste gekende en best bewaarde flora’s vertegenwoordigt uit het vroeg
tertiair van West-Europa. Ze is een belangrijke biologische schakel
tussen de flora’s uit het krijttijdperk en die uit het oudste tertiair.

Historische waarde
~~~~~~~~~~~~~~~~~~


De mergelkuil van Overbroek wordt reeds vermeld in 1612. Eertijds
werden hier over een lengte van 300 meter drie groeven uitgebaat ,
waarbij de mergel over een dikte van meer dan 10 meter werd ontgonnen en
aangewend als meststof voor de omliggende landbouwgronden. Het
landgebruik is in de omegving van de groeven historisch stabiel. Op de
hellingen komen graften voor.

Esthetische waarde
~~~~~~~~~~~~~~~~~~

In het uitgestrekte Haspengouwse akkerbouwgebied
bieden de steile, ongeveer 50 meter hoge - deels beboste - helling en de
kleinschalige, natte hooilanden, afgewisseld met zegge- en
rietvegetaties en hoogstamboomgaarden in de vallei een aantrekkelijk
contrast. Van op het plateau heeft men een prachtig uitzicht over de
vallei van de Herk en het dorp Gelinden.


Sociaal-culturele waarde
~~~~~~~~~~~~~~~~~~~~~~~~



Een wandelpad en infoborden leiden de
bezoeker doorheen een landschap dat een goed beeld geeft van het vroeger
grondgebruik in de streek.

Ruimtelijk-structurerende waarde
~~~~~~~~~~~~~~~~~~~~~~~~~~~~~~~~

De Herk is bepalend voor de opbouw van het volledige landschap.



Landschapselementen en opbouwende onderdelen
--------------------------------------------



Geomorfologie/hydrografie
~~~~~~~~~~~~~~~~~~~~~~~~~


**Microreliëf:**
 * microreliëf
 * graft
 * talud


**Macroreliëf:**
 * macroreliëf
 * steilrand

**Hydrografische Elementen:**
 * beek
 * vallei


Herk

**Moerassige gronden:**
 * rietland


natte hooilanden met riet- en zeggevegetaties

**Geologie:**
 * ontsluitingen


ontsluiting van de "mergels van Gelinden" in de groeven van Overbroek

Elementen van bouwkundig erfgoed, nederzettingen en archeologie
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

Elementen van transport en infrastructuur
~~~~~~~~~~~~~~~~~~~~~~~~~~~~~~~~~~~~~~~~~

**Wegenis:**
 * pad



Elementen en patronen van landgebruik
~~~~~~~~~~~~~~~~~~~~~~~~~~~~~~~~~~~~~

**Lijnvormige elementen:**
 * houtkant
 * hagen
 * perceelsrandbegroeiing

**Kunstmatige waters:**
 * poel


**Topografie:**
 * onregelmatig


**Historisch stabiel landgebruik:**
 * permanent grasland


hooi- en kalkgraslanden, grasland onder boomgaarden

**Typische landbouwteelten:**
 * hoogstam


**Bos:**
 * loof
 * hooghout



Opmerkingen en knelpunten
~~~~~~~~~~~~~~~~~~~~~~~~~


Knelpunten zijn: de uitgediepte en rechtgetrokken Herk, de lozing van
huishoudelijk afvalwater, de inspoeling van meststoffen vanaf de hoger
gelegen landbouwpercelen en de oprukkende teelt van laagstamfruit en
maïs in de vallei.
