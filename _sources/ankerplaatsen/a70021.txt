Vallei van de Abeek (bovenloop) en straatdorp Plokrooi
======================================================

:Ankerplaats ID: A70021


**Landschap**



Omschrijving
------------

Het landschap is gelegen tussen Zwartberg en Meeuwen en situeert zich
rond de bovenloop van de Abeek, op het Kempens Plateau. Landschappelijk
situeert het zich op de overgang tussen het zuidelijke heide- en
bosgebied en het landbouwlandschap rond Meeuwen ten noorden. Het
straatgehucht Plokrooi behoorde oorspronkelijk bij Wijshagen. Door zijn
ligging aan de latere verbindingsweg Zwartberg - Meeuwen en de
voortschrijdende lintbebouwing daarlangs lijkt het thans versmolten met
Meeuwen. De recente bebouwing buiten beschouwing gelaten is het een
typisch straatdorp op de valleirand van de Abeek. De oude kern wordt
gevormd door een aantal langgevelhoeven met de kortste zijde langs de
weg. Daarachter bleef de opstrekkende percelering behouden in akkers en
weiden, waartussen bomenrijen, ijle houtkanten, paden of wegen de
perceelsgrenzen aangeven. Er komen plaggenbodems voor. Opmerkelijk is
het grote aantal kapelletjes en kruisen, dat het gehucht siert. Ook de
omliggende heidegebieden en de valleigronden waren onderdeel van het
toenmalige landbouwsysteem. In de natte beekvallei werden beemden als
hooi- en weiland in cultuur gebracht. Een grachtenstelsel maakte de
ontwatering mogelijk. Tot begin 20ste eeuw werd in de Abeekvallei turf
gestoken, waarvan sommige turfputten zijn overgebleven en ontwikkeld tot
moerassige plaatsen. Er kwamen eveneens bevloeide, zogenaamde
waterbeemden voor. Volgens recent onderzoek was dit een zeer algemene,
vele eeuwen oude en door de Kempense landbouwers toegepaste bevloeiing
van grasland. Vanuit Plokrooi gezien lagen echter de meeste van die
kleinschalige wateringen in het noordwaartse gedeelte van de beekvallei,
richting Meeuwen. Daar lag ook de schans, met enige moeite nog
herkenbaar in het landschap. Die buurt wordt echter grotendeels
ingenomen door buitenverblijfjes allerhande, met bijhorende vijvers en
sierbeplanting van coniferen en andere exoten. Toen na de tweede
wereldoorlog veel van de hooilanden in onbruik vielen, kregen een aantal
ervan mettertijd immers een recreatieve functie. Andere werden
aangeplant met populieren, verruigden tot rietlanden of evolueerden
terug tot elzenbroekbossen of laagvenen. Die laatste ontwikkelingen zijn
beter zichtbaar in het stroomopwaartse gedeelte van de beekvallei,
waarvan de omgeving bovendien rijk is aan archeologica. Voormalige
hooibeemden in kleine valleien werden ook wel ten behoeve van de
viskweek onder water gezet, zoals hier het geval is in het
Donderslagbroek of In den Damp. Nog voor de Tweede Wereldoorlog werden
met het oog op de viskweek nieuwe dijken aangelegd en een bestaande
verhoogd. Voor de (her)aanleg van de dijken stroomde de Abeek gewoon
over de weg. Noordelijk van de laatste plas begint zij haar meanderende
loop. Ten westen liggen de beboste stuifduinrelicten van de zogenaamde
Kolisbergen. Verder zuidwaarts situeert zich het brongebied van de Abeek
op de Donderslagheide, grotendeels in gebruik als militair domein. Het
bestaat uit een heidelandschap met droge en natte heide, hoogveen,
vennen en stuifzanden. Sommige delen zijn ingenomen door loof- of
naaldhoutbossen. Van belang is ook het recreatieve aspect van het
valleigebied. Weliswaar is de golf van weekendhuisjes stilaan over zijn
hoogtepunt heen. maar toch heeft de aanleg van de klassieke vijvers
zware gevolgen voor de bodemstructuur en de waterhuishouding. Minder
ingrijpende, zachte recreatievormen maakten de laatste jaren opgang. De
regio is aantrekkelijk door zijn variatie aan landschappelijk erfgoed en
leent zich tot fiets- en wandeltoerisme, waartoe verschillende routes
werden uitgestippeld. In de nabijheid ligt het heemkundig museum
Karrewiel.



Landschapswaarden
-----------------


Wetenschappelijke waarde
~~~~~~~~~~~~~~~~~~~~~~~~


Het gebied bezit een verscheidenheid aan reliëfelementen en
gradiënten (bodem, vochtigheid), die elk op zich weinig opvallend zijn,
maar niettemin de basis voor landschappelijke diversiteit vormen.
Opmerkelijk zijn o.a. de stuifduinrelicten. Plaatselijk komen laag- en
hoogveen voor. De afwisseling van verruigde hooilanden, broekbossen,
moerassen en plassen, en de overgangen naar heidevelden, stuifduinen en
vennen brengen bovendien een ecologische waarde met zich mee.

Historische waarde
~~~~~~~~~~~~~~~~~~


Van belang is hier de historische samenhang tussen het straatgehucht
Plokrooi en het complex van akkers, heide en beekvallei, waarvan de
kleine landbouwgemeenschap afhankelijk was. De meeste van de
cultuurhistorische elementen zijn, zij het soms onder een gewijzigd
gebruik, herkenbaar. Tot de belangrijkste kunnen o.a. gerekend worden:
de langgevelhoeven met opstrekkende percelering en plaggenbodems, de
verlaten hooilanden en turfputten, en het verderop gelegen heidegebied.
Het stroomopwaartse gedeelte van het landschap is bovendien rijk aan
archeologica.

Esthetische waarde
~~~~~~~~~~~~~~~~~~

De landschapsovergangen - zoals bijvoorbeeld van
het straatgehucht naar het achterliggende, kleinschalige akker- en
weiland of van de beekvallei naar de aangrenzende heidevelden en
stuifduinen - bieden een hoge belevingswaarde. Opmerkelijk is het grote
aantal kapelletjes, dat het gehucht siert.


Sociaal-culturele waarde
~~~~~~~~~~~~~~~~~~~~~~~~



Zachte recreatievormen maakten de laatste
jaren opgang. De regio is aantrekkelijk door zijn variatie aan
landschappelijk erfgoed en leent zich tot fiets- en wandeltoerisme,
waartoe verschillende routes werden uitgestippeld. In de nabijheid ligt
het heemkundig museum Karrewiel.

Ruimtelijk-structurerende waarde
~~~~~~~~~~~~~~~~~~~~~~~~~~~~~~~~

De vallei van de Abeek was hier bepalend voor de opbouw en
organisatie van het landschap.



Landschapselementen en opbouwende onderdelen
--------------------------------------------



Geomorfologie/hydrografie
~~~~~~~~~~~~~~~~~~~~~~~~~


**Microreliëf:**
 * microreliëf


**Macroreliëf:**
 * macroreliëf

Kempens Plateau

**Hydrografische Elementen:**
 * beek
 * vallei
 * meander


Abeek

**Moerassige gronden:**
 * moeras
 * veen
 * rietland
 * ven


vochtige beemden

 **Andere:**

Elementen van bouwkundig erfgoed, nederzettingen en archeologie
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

**Nederzettingspatronen:**
 * nederzettingspatroon
 * gehucht

straatgehucht Plokrooi

**Landbouwkundig erfgoed:**
 * hoeve
 * schuur
 * stal


langgevelhoeven

**Kerkelijk erfgoed:**
 * kapel


**Klein historisch erfgoed:**
 * kruis


**Archeologische elementen:**
Elementen van transport en infrastructuur
~~~~~~~~~~~~~~~~~~~~~~~~~~~~~~~~~~~~~~~~~

**Wegenis:**
 * weg
 * pad


opstrekkend patroon van paden en wegen achter Plokrooi

**Waterbouwkundige infrastructuur:**
 * dijk
 * sluis
 * grachtenstelsel
 * stuw



Elementen en patronen van landgebruik
~~~~~~~~~~~~~~~~~~~~~~~~~~~~~~~~~~~~~

**Puntvormige elementen:**
 * bomengroep
 * solitaire boom


**Lijnvormige elementen:**
 * bomenrij
 * houtkant

**Kunstmatige waters:**
 * poel
 * turfput
 * vijver


**Topografie:**
 * opstrekkend
 * historisch stabiel


**Historisch stabiel landgebruik:**
 * permanent grasland
 * plaggenbodems
 * heide


**Bos:**
 * naald
 * loof
 * broek
 * hakhout
 * hooghout
 * struweel


**Bijzondere waterhuishouding:**
 * ontwatering
 * vloeiweide
 * watering


o.a. kleinschalige waterbeemden

Opmerkingen en knelpunten
~~~~~~~~~~~~~~~~~~~~~~~~~


De weekendhuisjes in de beekvalleien zijn landschapsverstorend en moeten
geweerd worden. De grote golf van buitenverblijfjes is weliswaar over
zijn hoogtepunt heen, maar toch heeft de aanleg van de klassieke vijvers
zware gevolgen voor de bodemstructuur en de waterhuishouding. De
wederkerige samenhang tussen gehucht en beekvallei werd verstoord door
de verbindingsweg Zwartberg - Meeuwen. De recente bebouwing levert geen
bijdrage tot de landschapswaarden.
