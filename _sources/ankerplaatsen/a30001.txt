Uitkerkse polder
================

Anker ID: A30001
----------------



A.TEKSTUELE Omschrijving
------------------------

Deze ankerplaats bevat een sekwentie van strand over duinen tot een
zeer gave en herkenbare Oudlandpolder ten westen van Blankenberge. Ze
ligt ten (zuid)westen van Blankenberge en ten oosten van Wenduine (gem.
De Haan). In het westen vormt de autoweg N307 Wenduine-Houtave (gem.
Zuienkerke) de grens, in het oosten de bebouwing van Blankenberge en de
zuidelijke grens wordt gevormd door een oost-west gerichte lijn door
Nieuwmunster. De ankerplaats ligt in gemeente Blankenberge, Brugge
(zuidoostelijke hoek), en in De Haan (westelijk deel). Op het strand
staan enkele golfbrekers. De overgang tussen strand en duinen wordt niet
gehinderd door enige infrastructuur waardoor aanvoer van zand door zee
naar het smalle duinenfront nog steeds mogelijk is. De duinen zijn
gedeeltelijk gefixeerd door vegetatie. De overgang tussen de duingordel
en de achterliggende polders is verstoord door de autoweg N34
Blankenberge - De Haan. Langs de kant van de polder heeft deze weg een
zandige talud waar men tijdens droge zomerdagen nog actieve
zandverstuiving waarneemt. Actieve overstuiving van poldergrond met zand
is zeer zeldzaam langs de Belgische kust wat dit gebied een grote
natuurwetenschappelijke waarde geeft. Deze Oudlandpolders worden
gekenmerkt door microreliëf, overwegend graslandgebruik en een
onregelmatig netwerk van grachten en afwateringskanaaltjes. Microreliëf
is typisch voor Oudland, maar op sommige plaatsen in dit gebied kan het
te wijten zijn aan ontvening. Onder weiland blijft dit microreliëf best
bewaard en herkenbaar. Het netwerk van grachten wordt geaccentueerd door
rietkragen en soms staat er rietvegetatie in de lanen van weilanden. In
weilanden ligt dikwijls nog een veedrinkpoel. In akkerlandpercelen
daarentegen is het microreliëf zwaar aangetast en moeilijk herkenbaar.
De grachten wateren af naar grotere kanalen, vaarten en vlieten zoals de
Blankenbergevaart, de Kerkvliet, het Bommelzwin, St-Jansader,
Isabellavaart,…. De Blankenbergevaart vormt de voornaamste afwatering
van deze en aangrenzende polders. Hij wordt voor het eerst vermeld rond
1185 en de huidige loop stemt overeen met die op de kabinetskaart van de
Ferraris (ca. 1776). Parallel aan de Blankenbergevaart ligt de
Blankenbergdijk. Op sommige kleine waterwegen staat nog steeds een
kleine sluis die met de hand bediend moet worden. De vrij hoge
grondwaterstand in het gebied is typisch voor polders en is van groot
belang voor flora en fauna omdat het een overwinterings- en broedplaats
is voor watervogels. De wegen lopen grosso modo noord-zuid (evenwijdig
aan de Blankenbergevaart) of oost-west, én zijn veelal smal. Buiten de
N34 in het noorden van deze ankerplaats versnijden geen grote wegen dit
gebied. In het gebied staat zeer weinig bebouwing die bovendien sterk
verspreid voorkomt. Ze bestaat uit enkele grote verspreide hoeves (zoals
hoeve blauwe Duivekeet en Hoeve Klaragoed) en enkele kleinere
boerderijen met veelal bomen errond. De dorpskern van Nieuwmunster ligt
aan de rand en is naar bebouwing en aanleg zeer gaaf. Kleine witgekalkte
huisjes zijn talrijk aanwezig en geven dit gehucht een grote esthetische
waarde. Rond deze site zijn ook Romeinse overblijfselen gevonden wat
wijst op de lange occupatiegeschiedenis. In historische context is deze
nederzetting dus zeer waardevol. Vanuit Nieuwmunster heeft men een goed
en onverstoord zicht op de polders. Vanuit de polders is de kerk een
blikvanger. Her en der liggen ook resten van vroeg-middeleeuwse sites.
Dit is dus een uitgesproken open landschap zonder
perceelsrandbegroeiing; enkel rond de gebouwen staan af en toe
bomenrijen. Langs de Blankenbergedijk ligt een opgehoogd terrein (een
oud stort) dat nu een natuurreservaat is. In het noordwesten van deze
ankerplaats rond de Neptunuswijk liggen enkele vijvers die door de
omringende bomenrijen en –partijen opvallen in dit open landschap en
eerder storend overkomen. In het noorden grenst dit landschap aan enkele
wijken van Uitkerke en Blankenberge. Veel bebouwing is wit geschilderd
wat fel afsteekt en enorm opvalt in dit vlakke open landschap. Langs
sommige wegen (o.a. weg op Blankenbergse dijk) rukt de lintbebouwing op
en bedreigt dit open en weinig bebouwd landschap te versnijden. 



B.landschapswaarden
-------------------


Wetenschappelijke waarde:
~~~~~~~~~~~~~~~~~~~~~~~~~

Deze ankerplaats vormt een relict van een Oudlandpolder met
duidelijke differentiatie van geul- en poelgrondenmet een zeer
structuurrijk karakter. De bodemgesteldheid bepaalt nog grotendeels het
landgebruik. Blankenbergse Vaart is belangrijk voor de afwatering van de
poldergronden. De sekwentie van strand-duinen-polder met actieve
overstuiving van polder met zandgrond is gaaf bewaard. De uitgestrekte
graslandcomplexen hebben een grote floristische rijkdom met een groot
aandeel water- en moerasvegetatie. Voor weidevogels vormt deze polder
een belangrijk broed-, pleister- en overwinteringsplaats.

Historische waarde:
~~~~~~~~~~~~~~~~~~~


De Blankenbergse Vaart loopt nog zoals op de kabinetskaart van de
Ferraris. De eerste vermelding van deze vaart is in een document van
1185; het was een transportkanaal voor vis en bouwmateriaal. In het
gebied zijn nog talrijke resten van verdwenen middeleeuwse sites
aanwezig. De sporen en relicten van de ontvening en klei-ontginning zijn
nog aanwezig en herkenbaar in het landschap.

Esthetische waarde:
~~~~~~~~~~~~~~~~~~~

Het is een open en vlak landschap met
onregelmatige, grote percelen zonder perceelsrandbegroeiing én met een
zeer lage bebouwingsdichtheid. Tussen de percelen lopen kronkelende
sloten. Wijdse panoramische zichten naar kust, duinen en polders
landinwaarts.


Ruimtelijk-structurerende waarde:
~~~~~~~~~~~~~~~~~~~~~~~~~~~~~~~~~

De Blankenbergse vaart en de Blankenbergse dijk structureren dit
landschap in grote mate (vooral voor het afwateringsnet en voor het
wegennet). De Koninklijke Baan vormt in het noorden de grens tussen de
zeereepduinen en de polders. De fysische ondergrond bepaalt grotendeels
het bodemgebruik.



C.LANDSCHAPSELEMENTEN EN OPBOUWENDE ONDERDELEN
-----------------------------------------------



GEOMORFOLOGIE/HYDROGRAFIE
~~~~~~~~~~~~~~~~~~~~~~~~~

**Microreliëf:**

 * microreliëf


typisch voor Oudlandpolder

**Hydrografische Elementen:**

 * waterloop


Blankenberge- en Isabellavaart belangrijk

ELEMENTEN VAN BOUWKUNDIG ERFGOED, NEDERZETTINGEN EN ARCHEOLOGIE
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

**Landbouwkundig erfgoed:**

 * hoeve


Blauwe Duivekeet

**Kerkelijk erfgoed:**



ELEMENTEN VAN TRANSPORT EN INFRASTRUCTUUR
~~~~~~~~~~~~~~~~~~~~~~~~~~~~~~~~~~~~~~~~~

**Waterbouwkundige infrastructuur:**

 * kanaal
 * dijk
 * sluis
 * grachtenstelsel


sommige sluizen nog met hand te bedienen; lanen in de weilanden

ELEMENTEN EN PATRONEN VAN LANDGEBRUIK
~~~~~~~~~~~~~~~~~~~~~~~~~~~~~~~~~~~~~

**Lijnvormige elementen:**

 * bomenrij
 * knotbomenrij

vlakbij en rond de gebouwen

**Kunstmatige waters:**

 * poel
 * vijver


pole als veedrinkput; vijver rond Neptunuswijk

**Topografie:**

 * onregelmatig


**Historisch stabiel landgebruik:**

 * permanent grasland


**Bijzondere waterhuishouding:**

 * polder



OPMERKINGEN EN KNELPUNTEN
~~~~~~~~~~~~~~~~~~~~~~~~~

Het bezoekerscentrum van het natuurreservaat ligt op een opgehoogd
terrein dat vroeger een stortplaats voor afval was. Door de hogere
ligging valt het op in het landschap, maar door de beplanting van de
talud is daaraan enigszins verholpen. De witte gebouwen (vnl. woningen)
ter hoogte van Uitkerke en Blankenberge vormen blikvangers in dit open
landschap. De lintbebouwing vanuit Wenduine en Blankenberge bedreigt dit
open ruimte gebied met een heel lage bebouwingsdichtheid. De vijvers en
waterpartijen ter hoogte van de Neptunuswijk worden als storend ervaren
omdat ze er landschappelijk niet thusi horen en het groenscherm niet
past binnen het open landschap.
