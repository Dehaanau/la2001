Kasteel van Hasselbroek
=======================

:Ankerplaats ID: A70064


**Landschap**




Omschrijving
------------

Het kasteel van Hasselbroek ligt ten zuiden van de dorpskern van Jeuk
(Gingelom), tegen de grens met de provincie Luik. De andere
hoofdelementen in het omgevende Haspengouwse landschap zijn de
kasteelhoeve, de Sint-Jobkapel, de Cicindria(beek) die hier ontspringt,
en een drietal boerderijen in de Hasselbroekstraat. De omgeving heeft
een aloude, typisch Haspengouwse structuur, m.n. een kasteeldomein met
aanhorigheden in een beekvallei, een dorpskapel en monumentale
vierkanthoeven die het straatbeeld mede bepalen. Het oorspronkelijke
straatgehuchtje is thans door lintbebouwing met het noordelijker
Groot-Jeuk verbonden. Langs de straat komen meidoornhagen voor. Het
kasteeldomein van Hasselbroek is een klein landgoed met dreven en
waterpartijen uit de 17de eeuw en een park in landschappelijke stijl uit
de 19de eeuw. Het domein is langs twee zijden toegankelijk. De 17de
eeuwse toegang ligt in het oosten in de Hasselbroekstraat, de 19de
eeuwse toegang ligt in het zuiden in de Kasteelstraat. Zowel op het vlak
van architectuur, tuinarchitectuur, horticultuur en door het
materiaalgebruik is Hasselbroek van 'museaal' belang. De familie de
Bormans bezat Hasselbroek tijdens de 18de eeuw en paste het kasteel in
Louis XVI-stijl aan in de jaren 1770-1780. Voor deze verbouwing was het
een vierkant waterkasteel te midden van boomgaarden met binnen de
omgrachting een ommuurde parterretuin. In de 19de eeuw werd het kasteel
met zijn omgeving opnieuw verbouwd en uitgebreid. Uit de hoogdagen van
het kasteeldomein resten thans nog: het gebouwencomplex rond de
geplaveide binnenplaats, een park uit de eerste helft van de 19de eeuw,
een ijskelder in de beboste zone ten zuidwesten van het kasteel bij de
gedempte gracht, een moestuin van 73m bij 43m uit het tweede kwart van
de 19de eeuw, in het westen een restant van een hoogstamboomgaard die
zich uitstrekt tot aan de Cicindriabeek en ten noordwesten over de
Cicindriabeek een fragment van een parkbos. In de beekvallei komen thans
ook populieren voor. Het gebouwencomplex rond de binnenplaats bestaat
uit het 18de eeuwse kasteel aan de noordzijde, de in de kern nog 17de
eeuwse woonvleugel aan de oostzijde, een afsluithek uit het midden van
de 19de eeuw aan de zuidzijde en aan de westzijde de dienstvleugel met
het wagenhuis uit het einde van de 18de eeuw. Het park strekt zich nu
uit ten zuiden en ten westen van het kasteel. Het tuinmeubilair en
paviljoen zijn eveneens 19de-eeuws en verwijzen naar de rustieke
stijlperiode met zijn voorliefde voor boomstronk- en takkenbouw. Andere
ornamenten zijn een hondenhok en zonnewijzer. Aan de noordzijde, ter
plekke van de oude parterretuin, is het park nu echter tot aan de voet
van het kasteel omgezet in een plantage van laagstamfruit. Ten oosten
van het kasteel, tussen de Hasselbroekstraat en de Lindedreef ligt het
verwilderd lustbos met de 17-eeuwse vijvers. De Lindedreef verbindt het
kasteel met de voormalige kasteelboerderij ten noorden en de
Sint-Jobkapel ten zuiden. Die laatste is een éénbeukige kapel met een
rechthoekig grondplan uit de eerste helft van de 18de eeuw, voorheen de
kapel van het dorp. De voormalige kasteelboerderij is een gesloten
hoeve, ook bereikbaar vanaf de Hasselbroekstraat via een brug tussen
twee vijvers. De moestuin was vroeger het paradepaardje van het domein
maar is nu gereduceerd in gebruik. Hoge bakstenen fruitmuren met lisenen
als steunbeer ommuren deze tuin. De tuin is ingedeeld in vier kwadranten
die bestemd waren voor wisselteelt en éénjarige snijbloemen. In het
noordwestelijk kwadrant zijn de koude bakken met éénruiters en de pot-
en alaamstel behouden. In de zuidelijke kwadranten van de moestuin is
echter een schietclub gehuisvest. Het is wenselijk dat bij een
herwaardering van het domein deze club elders gehuisvest wordt. Evenzo
is de vijver ten noorden van de kasteelhoeve in gebruik door een
visclub. Het minimale onderhoud van het kasteel en omgeving heeft er tot
nu toe voor gezorgd dat de authenticiteit maximaal behouden bleef.
Achterstallig onderhoud is echter nu dringend nodig om te vermijden dat
de gebouwen en het domein onherstelbare schade oplopen. Tegenover de
Sint-Jobkapel ligt in de Hasselbroekstraat de z.g. hoeve Stassens, ook
Witte Hoeve genoemd. Het is een witgekalkte, gesloten hoeve met
trapezoïdale binnenplaats uit de 18de eeuw. De familie Stassens woont
hier reeds vanaf het midden van de 17de eeuw. In de twee verder
noordelijk gelegen hoeven primeert momenteel de woonfunctie. Ze werden
allebei recent verbouwd en heringericht. De middelste hoeve is een hoeve
met een U-vormige aanleg en een ommuurd erf aan de straatzijde, daterend
uit de eerste helft van de 19de eeuw.



Landschapswaarden
-----------------


Wetenschappelijke waarde
~~~~~~~~~~~~~~~~~~~~~~~~




Historische waarde
~~~~~~~~~~~~~~~~~~


Het kasteel van Hasselbroek is in oorsprong een kasteel in Maaslandse
renaissancestijl uit 1620, dat in 1770-1780 werd verbouwd en opnieuw
werd uitgebreid in de 19de eeuw. Het landgoed omvat verder een park in
landschappelijke stijl uit de 19de eeuw met dreven en waterpartijen,
evenals een uitzonderlijke moestuin en kasteelhoeve ten noorden. Zowel
op het vlak van architectuur, tuinarchitectuur, horticultuur en door het
materiaalgebruik is het kasteeldomein van Hasselbroek van
cultuurhistorisch belang. De omgeving heeft een aloude, typisch
Haspengouwse structuur, m.n. een kasteeldomein met aanhorigheden in een
beekvallei, een dorpskapel en monumentale vierkantsboerderijen die het
straatbeeld van het gehucht mede bepalen.

Esthetische waarde
~~~~~~~~~~~~~~~~~~

De esthetische waarde is vervat in de krachtige
en beeldbepalende aanwezigheid van het kasteeldomein in het straatbeeld.
De Sint-Jobkapel en dorpshoeven zijn daarmee verbonden elementen die
bijdragen tot de belevingswaarde van het geheel.


Sociaal-culturele waarde
~~~~~~~~~~~~~~~~~~~~~~~~





Ruimtelijk-structurerende waarde
~~~~~~~~~~~~~~~~~~~~~~~~~~~~~~~~

Het kasteeldomein is door zijn ligging in de beekvallei en
monumentaliteit beeldbepalend en ruimtelijk-structurend.




Landschapselementen en opbouwende onderdelen
--------------------------------------------



Geomorfologie/hydrografie
~~~~~~~~~~~~~~~~~~~~~~~~~


**Microreliëf:**

 * microreliëf


**Hydrografische Elementen:**

 * beek
 * vallei


Cicindria

Elementen van bouwkundig erfgoed, nederzettingen en archeologie
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

**Koeren en hovingen:**

 * tuin
 * park


kasteelpark van Hasselbroek met moestuin

**Nederzettingspatronen:**

 * nederzettingspatroon
 * gehucht

straatgehucht Hasselbroek

**Kastelen, landgoederen en aanhorigheden:**

 * kasteel
 * hovenierswoning
 * landgoed
 * muur
 * omheining
 * ijskelder
 * kasteelgracht


kasteel van Hasselbroek

**Landbouwkundig erfgoed:**

 * hoeve
 * schuur
 * stal
 * wagenhuis


o.a. kasteelhoeve, hoeve Stassens of Witte Hoeve

**Kerkelijk erfgoed:**

 * kapel


Sint-Jobkapel

**Klein historisch erfgoed:**


hekwerk, muren

 **Andere:**
tuinmeubilair, -paviljoen en -ornamenten (hondenhok, zonnewijzer)

Elementen van transport en infrastructuur
~~~~~~~~~~~~~~~~~~~~~~~~~~~~~~~~~~~~~~~~~

**Waterbouwkundige infrastructuur:**

 * brug


brug als toegang tot kasteelhoeve

Elementen en patronen van landgebruik
~~~~~~~~~~~~~~~~~~~~~~~~~~~~~~~~~~~~~

**Puntvormige elementen:**

 * bomengroep
 * solitaire boom


**Lijnvormige elementen:**

 * dreef
 * hagen
 * perceelsrandbegroeiing

Lindedreef, meidoornhagen langs de straat

**Kunstmatige waters:**

 * vijver


restant van voormalige omgrachting

**Typische landbouwteelten:**

 * hoogstam


**Bos:**

 * naald
 * loof
 * hooghout


parkbossen

Opmerkingen en knelpunten
~~~~~~~~~~~~~~~~~~~~~~~~~


In de zuidelijke kwadranten van de moestuin is een schietclub
gehuisvest. Het is wenselijk dat bij een herwaardering van het domein
deze club elders gehuisvest wordt. Evenzo is de vijver ten noorden van
de kasteelhoeve in gebruik door een visclub. De hoogstamboomgaard in het
westen en het grasveld van het park aan de noordzijde van het kasteel
werden reeds omgezet tot laagstamplantages, die hier steeds maar
uitbreiden. Het minimale onderhoud van het kasteel en omgeving heeft er
tot nu toe voor gezorgd dat de authenticiteit maximaal behouden bleef.
Achterstallig onderhoud is echter nu dringend nodig om te vermijden dat
de gebouwen en het domein onherstelbare schade oplopen.



