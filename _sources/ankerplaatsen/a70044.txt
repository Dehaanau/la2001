Maasvallei van Maasmechelen tot Stokkem met kasteeldomein Vilain XIV
====================================================================

Anker ID: A70044
----------------

**Landschap**



C.TEKSTUELE Omschrijving
------------------------

Het beoogde landschap bevindt zich in de alluviale vlakte van de Maas,
tegen de Nederlandse grens, tussen Maasmechelen en Stokkem. Vrijwel
nergens is een landschap en zijn bewoners zodanig bepaald geworden door
het doen en laten van de Maas als in het smalle overstromingsgebied
langs de rivier. De overstromingsafzettingen (grind en zand) in de
vlakte dateren van de laatste 10.000 jaren en zijn geologisch gezien dus
een zeer recent fenomeen. De meeste lemen dateren er slechts van de
laatste 3000 jaar. Zij zijn het gevolg van erosie op de akkerarealen van
het leemplateau. In geomorfologisch, bodemkundig en hydrografisch
opzicht is de alluviale vlakte van de Maas een zeldzaam gegeven in
Vlaanderen omdat een aantal natuurlijke processen (overstroming, erosie,
geulvorming, sedimentatie enz.) er steeds vrij ongestoord konden
verlopen. Talrijke verlaten Maasarmen getuigen nog van deze evolutie en
vormen vaak zogenaamde meandertreinen. De Genootsbeek, de Kikbeek en de
nu verdroogde Langbroekbeek volgen oude beddingen. Ook nu droge geulen
zijn in het landschap veelal vlot herkenbaar. Een steilrand van ca. 3
meter lokaliseert de westelijke limiet van de Holocene
overstromingsvlakte. De vrij snelstromende Grensmaas met sterk
wisselende waterstanden beschrijft grote meanders. De Maasbedding zelf
is omwille van de uiterst lage zomerdebieten in deze sectie één van de
weinige toegankelijke en zichtbare nog natuurlijke beddingen van grote
rivieren. Bij voldoende hoge waterstand is de Maas bevaarbaar met kajaks
en andere kleine vaartuigen. Van de 15de tot de 19de eeuw nochtans was
zij een belangrijke waterweg voor het transport van goederen. Een
Maaskruis markeert de plaats waar de vaargeul en ook het lijnpad toen
van oever veranderden. De omgeving was reeds vroeg bewoond, zoals blijkt
uit prehistorische vondsten. De Romeinen bleven op veilige afstand van
de rivier; getuige de heirbaan Maastricht-Nijmegen nabij de rand van het
laagterras. Vanaf de Frankische periode (8ste eeuw) werden dorpen
gesticht kort bij de toenmalige Maasloop, op de rand van het laagterras
of zelfs lager en beschermd door dijken of zoals Leut door een hogere
ligging t.o.v. de omgeving. De alluviale leemgrond op grind was
landbouwkundig erg aantrekkelijk. De overstromingen waren een
natuurlijke bron van bemesting en door het aanplanten van zgn.
maasheggen loodrecht op de stroom werd het bezinken van
overstromingsslib geoptimaliseerd. Slechts door de bouw van dijken werd
de stroom geleidelijk getemd. Na de grote overstromingen van 1880, 1926
en recenter in de jaren 1990 werden op gemiddeld 1 km van de Maas
systematisch bestaande dijken verhoogd of nieuwe winterdijken aangelegd.
Oeverwallen werden opgehoogd om hoge zomerwaterstanden het hoofd te
bieden. Bovendien ging de steenkoolontginning vanuit Eisden-Mijn
gedurende de 20ste eeuw ging gepaard met mijnverzakkingen. Om te
voorkomen dat de dorpen Leut en Meeswijk onder water lopen moet het
gebied voortdurend kunstmatig ontwaterd worden. Het grondwater wordt
weggepompt en ook gebruikt voor de drinkwatervoorziening. Een extra hoge
winterdijk behoedt dit verzakkingsgebied voor overstroming. De oude
dijken worden veelal gekenmerkt door een kleurrijk tapijt van
kruidachtige begroeiing, gevarieerde struwelen of knotbomen. Het gebied
tussen de zomer- en winterdijken wordt de uiterwaarden genoemd. Na de
tweede wereldoorlog evolueerde het grondgebruik naar meer intensieve
teelten. Intensieve akkerbouw, bemeste graasweiden en
laagstamfruitplantages nivelleerden het microreliëf en verdrongen meer
en meer de traditionele kleinschaliger akkers, de weiden en natte
hooilanden, hier doorgaans als weerd aangeduid. Een gedeelte van de
houtige landschapselementen (boomgaarden, hakhoutbosjes, hagen en
heggen, houtkanten, enz.) ging stilaan mee voor de bijl, terwijl
populierenaanplantingen uitbreidden. Sommige poelen verdwenen en de
kleinschalige grindwinning in plaatselijke groeves werd vervangen door
grootschalige ontgrindingen waardoor uitgestrekte plassen ontstonden.
Ook de grienden, die plaatselijk geëxploiteerd werden t.b.v. de
mandenvlechterij, komen nog zelden voor. Toch bleven de
perceleringsstructuur en ook het bodemgebruik en de waardevolle
landschapselementen in grote vlakken van het gebied historisch stabiel,
en verwijzen vaak nog naar de oude Maasbeddingen. In de zuidelijk
gelegen Maaswinkel bijvoorbeeld is de uiterwaard langs de Belgische kant
het breedst. De middeleeuwse Maas maakte hier een scherpe bocht, vandaar
de benaming. Leemwinning voor baksteennijverheid en zoals elders in de
uiterwaarden ook kleinschalige grindwinning lieten een gradientrijk
terrein na. De pracht van het vroegere landschap bleef er behouden in
uitzonderlijk bloemenrijke graslanden, omhaagde boomgaarden en
kleinschalige velden en weiden. De stroomdalgraslanden en ruigten
herbergen o.i.v. het kalkhoudende Maaswater een specifieke vegetatie. De
dorpskern van Leut bevat een homogeen 19de eeuws dorpsplein met openbare
en private gebouwen uit dezelfde periode en belangrijke materiële
overblijfselen uit de vroegere ontwikkelingsgeschiedenis van de
heerlijkheid Leut. De belangrijkste gebouwen zijn: de neo-romaanse
Sint-Pieterskerk, de pastorie als dubbelhuis met pilastergevel in
neo-classicistische stijl, het eveneens neo-classicistische schoolgebouw
en gemeentehuis, de dorpspomp met drie lindebomen, de 18de eeuwse
brouwerij en herberg het Paenhuis en het kerkhof met de ondergrondse
funderingen van de voormalige kerk. Wegels voerden naar de omliggende
landbouwgronden, zoals bijvoorbeeld het Klein Kampwegske. Ten noorden
van de dorpskern staat de windmolen Nieuw Leven. Tegen de Maas situeert
zich Mazenhoven, tot in de 18de eeuw een vrij belangrijk gehucht. De
enkele huizen en hoeves liggen beschut achter de Maasdijk, met vlakbij
de kapel van Onze-Lieve-Vrouw van Overwinning, en op de oever één van de
gietijzeren grenspalen van 1843. Ongeveer halfweg tussen Leut en
Meeswijk, in de onmiddellijke omgeving van twee indrukwekkende dreven,
staat het 18de eeuwse kasteel Vilain XIV met dienstgebouwen, hoeve,
gesmeed ijzeren inkomhek, ijskelder slotgrachten en park. Het bijhorend
park in landschappelijke stijl strekt zich uit tot aan de Maas.
Kenmerkend voor het park zijn de dreven (wellicht restanten van een
sterrenpark aangelegd rond 1700), de perspectieven, de uitdeinende
parkaanleg die geleidelijk overgaat in akkers en weiden en de zeldzame
dendrologische verzameling aangelegd door Charles Ghislain Vilain XIV
(1803-1878) als gevolg van zijn buitenlandse reizen als ambassadeur en
minister van buitenlandse zaken. Aan de noordoostrand van het park en er
praktisch deel van uitmakend bevindt zich de hoeve Oude Maashof; een
semi-gesloten boerderij waarvan de oudste elementen dateren uit de 18de
eeuw. Het noordelijke Palmenhof was een voormalige cijnshoeve. Het is
een ruime, gesloten hoeve, waarvan de oudste elementen dateren van 1737.
Van oudsher functioneert vlakbij ook een overzet, de enige nog
resterende permanente veerdienst over de Grensmaas, en geschikt voor
gemotoriseerd verkeer.Door het groeiende fiets- en wandeltoerisme,
waartoe het gebied zich leent, maken elders voetveren weer opgang.



B.landschapswaarden
-------------------


Wetenschappelijke waarde:
~~~~~~~~~~~~~~~~~~~~~~~~~

Rivierlandschappen hebben een dynamisch karakter. In geomorfologisch,
bodemkundig en hydrografisch opzicht is de alluviale vlakte van de Maas
een zeldzaam gegeven in Vlaanderen omdat een aantal natuurlijke
processen (overstroming, erosie, geulvorming, sedimentatie...enz.) er
steeds vrij ongestoord konden verlopen. De duidelijk begrensde
landschapeenheid is vooral belangrijk voor de kennis van de Maasevolutie
tijdens het kwartair. Verplaatsingen van de Maas zijn in het landschap
herkenbaar onder de vorm van geulen en verlaten maasmeanders. De
Maasbedding zelf is omwille van de uiterst lage zomerdebieten in deze
sectie één van de weinige toegankelijke en zichtbare nog natuurlijke
beddingen van grote rivieren.De stroomdalgraslanden en ruigten herbergen
o.i.v. het kalkhoudende Maaswater een specifieke vegetatie. Het
kasteelpark Vilain XIV bevat een bijzondere verzameling boomsoorten en
is in dendrologisch opzicht belangrijk.

Historische waarde:
~~~~~~~~~~~~~~~~~~~


De historische verplaatsingen van de Maas zijn in het landschap
herkenbaar, evenals het daarmee samenhangende dijken- en
nederzettingspatroon. De aanwezigheid van het kasteel Vilain XIV met
park en boerderij Oude Maashof, de gaaf bewaarde dorpskern van Leut, het
gehucht Mazenhoven en de voormalige cijnshoeve Palmenhof zijn nauw met
de evolutie van de Maas verbonden en betekenen een verrijking voor het
landschap. Van oudsher functioneert hier een overzet. Een Maaskruis
markeert nog steeds de plaats waar de vaargeul en het lijnpad van de
vroeger bevaarbare Maas van oever veranderden. De perceleringsstructuur
en deels ook het bodemgebruik bleven in grote vlakken van het gebied
historisch stabiel en zijn herkenbaar in de graslanden en velden, met
een rijke verscheidenheid aan cultuurhistorische landschapselementen
(boomgaarden, hakhoutbosjes, hagen en heggen, houtkanten, knotbomen,
struwelen enz.). Oude kuilen getuigen van de kleinschalige, plaatselijke
leem- of grindwinning.

Esthetische waarde:
~~~~~~~~~~~~~~~~~~~

Het grillige stroompatroon van de Maas met zijn
grindbanken, sterk wisselend debiet, uiterwaarden, historisch dijken- en
nederzettingspatroon, verlaten meanders en stroomgeulen, klei- en
grindkuilen enerzijds en het uitgestrekte park Vilain XIV in
landschappelijke stijl met zijn perspectieven, eeuwenoude bomen en
dreven die het park verbinden met de historische dorpen Leut en Meeswijk
anderzijds, bieden een hoge belevingswaarde. De pracht van het vroeger
landschap bleef behouden in uitzonderlijk bloemenrijke graslanden en met
een variatie aan houtige landschapselementen omzoomde boomgaarden,
weiden en velden. De oude dijken worden vaak gekenmerkt door een
kleurrijk tapijt van kruidachtige begroeiing, gevarieerde struwelen of
knotbomen.


Sociaal-culturele waarde:
~~~~~~~~~~~~~~~~~~~~~~~~~


Het gebied leent zich uitermate goed voor
wandel- en fietstoerisme. Bij voldoende hoge waterstand is de Maas
bevaarbaar met kajak en andere kleine vaartuigen. Het Meeswijk veer is
de enige nog resterende permanente veerdienst over de Grensmaas, en
geschikt voor gemotoriseerd verkeer.

Ruimtelijk-structurerende waarde:
~~~~~~~~~~~~~~~~~~~~~~~~~~~~~~~~~

De Maas was determinerend voor de opbouw en organisatie van het
volledige gebied.



A. LANDSCHAPSELEMENTEN EN OPBOUWENDE ONDERDELEN
-----------------------------------------------



GEOMORFOLOGIE/HYDROGRAFIE
~~~~~~~~~~~~~~~~~~~~~~~~~

**Microreliëf:**

 * microreliëf
 * talud


**Macroreliëf:**

 * macroreliëf
 * steilrand
 * markante terreinovergang

**Hydrografische Elementen:**

 * waterloop
 * rivier
 * beek
 * vallei
 * meander
 * oude rivierarm


o.a. Maas, Genootsbeek, Langbroekbeek, Kikbeek

**Geologie:**

 * ontsluitingen


kleinschalige grind- en leemputten, grindbanken

ELEMENTEN VAN BOUWKUNDIG ERFGOED, NEDERZETTINGEN EN ARCHEOLOGIE
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

**Koeren en hovingen:**

 * tuin
 * park


o.a. kasteelpark Vilain XIV

**Nederzettingspatronen:**

 * nederzettingspatroon
 * plein
 * gehucht

dorpsplein Leut, gehucht Mazenhoven

**Kastelen, landgoederen en aanhorigheden:**

 * kasteel
 * landgoed
 * muur
 * omheining
 * ijskelder
 * kasteelgracht


kasteel Vilain XIV

**Bouwkundig erfgoed:**

 * (heren)woning
 * huis
 * herberg


o.a. brouwerij en herberg Paenhuis

**Landbouwkundig erfgoed:**

 * hoeve
 * schuur
 * stal


o.a. kasteelhoeve, Oude Maashof, Palmenhof

**Molens:**

 * windmolen


molen Nieuw Leven

**Kerkelijk erfgoed:**

 * kerk
 * kapel
 * pastorie


o.a. Sint-Pieterskerk met kerkhof, kapel Onze-Lieve-Vrouw van
Overwinning

**Klein historisch erfgoed:**

 * kruis
 * grenspaal


o.a. dorpspomp met drie lindebomen, Maaskruis, hekwerk

 **Archeologische elementen:**
prehistorische vondsten

 **Andere:**
voormalige school en gemeentehuis

ELEMENTEN VAN TRANSPORT EN INFRASTRUCTUUR
~~~~~~~~~~~~~~~~~~~~~~~~~~~~~~~~~~~~~~~~~

**Wegenis:**

 * weg
 * pad


o.a. Klein Kampwegske

**Waterbouwkundige infrastructuur:**

 * dijk
 * lijnpad


o.a. winterdijken, zomerdijken

 **Andere:**
veer

ELEMENTEN EN PATRONEN VAN LANDGEBRUIK
~~~~~~~~~~~~~~~~~~~~~~~~~~~~~~~~~~~~~

**Puntvormige elementen:**

 * bomengroep
 * solitaire boom


**Lijnvormige elementen:**

 * dreef
 * bomenrij
 * houtkant
 * hagen
 * knotbomenrij

Maasheggen

**Topografie:**

 * onregelmatig
 * historisch stabiel


**Historisch stabiel landgebruik:**

 * permanent grasland


weerden

**Typische landbouwteelten:**

 * hoogstam


**Bos:**

 * loof
 * hakhout
 * hooghout
 * struweel


**Bijzondere waterhuishouding:**

 * uiterwaarden
 * buitendijks



OPMERKINGEN EN KNELPUNTEN
~~~~~~~~~~~~~~~~~~~~~~~~~

Schaalvergroting in de landbouw, lozingen van afvalwater en zwerfvuil na
overstromingen doen afbreuk aan het landschap. Verstorend is ook het
doorpompstation van een zuurstof- en stikstofleiding, evenals een
hoogspanningsleiding over de Maaswinkel. De grindwinningen beïnvloeden
het waterpeil, veroorzaken visuele- en geluidshinder en hebben het
verdwijnen van de verlaten geulen en het microreliëf voor gevolg.
Mijnverzakkingen zouden zonder nieuwe dijken en zonder voortdurend
wegpompen van het grondwater overstromingen veroorzaken. Bebouwing in de
alluviale vlakte dient geweerd te worden wegens het overstromingsgevaar
en aantasting van de landschapswaarden. De recente bebouwing levert geen
bijdrage tot de landschapswaarden
