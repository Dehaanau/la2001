Demervallei met kasteel 't Looi
===============================

:Ankerplaats ID: A70056


**Landschap**



Omschrijving
------------

Kasteeldomein ‘t Looi is gelegen ten zuiden van de dorpskern van
Lummen, op de noordelijke oever van de Demer. Morfologie noch
bodemgebruik ondergingen tijdens de laatste eeuwen veel verandering en
blijven in de huidige toestand duidelijk herkenbaar. Zoals voorheen is
het kasteel, met een nadrukkelijke impact op de vallei van de Demer,
ingeplant in een bos- en waterrijk gebied, dat doorkruist wordt door een
stelsel van dijken en dreven. Het is dan ook cultuurhistorisch
belangrijk, met interessante tuinaanleg en omgeven door bossen, vijvers,
wei-, hooi- en bouwland. Ondanks de toenemende bebouwing komen in de
ruimere omgeving nog versteende hoeven in vakwerk voor naast schaarse
leembouw. Het domein strekt zich over circa 300 ha uit. Vanuit het
noorden loopt langs bos en bouwland een toegangsdreef naar het kasteel,
die uitmondt op een voorplein aan de kasteelgracht. Het waterkasteel
heeft een sterk heterogeen uitzicht door de veschillende verbouwingen
uit de periode van de 16de tot de 19de eeuw. De bakstenen gebouwen
hebben een nagenoeg U-vormige aanleg rondom een voorts ommuurde
binnenplaats met centrale waterput. De zo goed als vierkante omgrachting
bleef bewaard, met toegangsbrug en een brug naar het park aan de
achterzijde. Ten zuidwesten staat de langgestrekte kasteelhoeve met
woonhuis, poortgebouw en duiventil, wagenhuis, stallingen en schuur. De
oude moestuinsites bleven behouden: ten noordwesten van het kasteel,
langs de toegangsdreef de vijfhoekige omhaagde tuin en een tweede
rechthoekige, ten westen van de boerderij, met een bakstenen fruitmuur.
Nog ten westen ligt een strook bos waarachter graslanden. De
toegangsdreef richting kasteel heeft een dubbele vertakking naar het
oosten, omgeven door bossen en uitlopend op een kruispunt van meerdere
dreven. Ten zuiden ervan ligt een als lusttuin aangelegd bos, dat een
rondpunt omsluit, op te vatten als een ‘salle verte’. Een eilandje siert
de driehoekige vijver ernaast. In 1828 werd bij de vijver een Mariakapel
gebouwd, de Sterkapel genaamd. Zij is in de meimaand vrij toegankelijk.
Oostelijk ligt een complex van bos en - al dan niet verlande - vijvers
met centraal in het dijkenstelsel een voormalige waterparterre. De
meeste van de vijvers, aangelegd in de aanvankelijk moerassige vallei en
mogelijk uitgediept door veenontginning, werden vermoedelijk gebruikt
voor de viskweek. Ten zuidoosten tegen het kasteel ligt nu een
landschappelijk parkje op de site van een vroegere barokke parterretuin.
Het dateert van eind 19de-begin 20ste eeuw en is geopend op de
valleibeemden met positiebomen en boomcoulissen aan de rand ervan. De
uitgestrekte grasvelden met schaarse bomengroepen ter hoogte van de
kasteelgracht lopen tot aan de Demer. De aanleg wordt verder bepaald
door een ganzenvoet waarvan de middenas haaks op de tuingevel naar het
zuidoosten loopt, in het verlengde van de gekanaliseerde Demer. Eind
18de eeuw reeds lag hier een kanaal dat korte tijd later de hoofdbedding
van de Demer zou worden. De oostelijke teen van de ganzevoet valt samen
met het tuinpad en de korte dreef naar de 'salle verte' in het bosquet,
naast de driehoekige vijver. De zuidelijke lijn ligt in het verlengde
van de toegangsdreef en loopt, een eind onderbroken, over de Demer
verder in het restant van de lange dreef naar de eigen boerderij in de
Pannestraat (Schulen). Vanaf de Demerbrug ter hoogte van de
kasteelboerderij ligt er een nog schaars beplante veldweg als secundaire
verbinding. Op de Demer lag ten westen de Grote Molen, voorheen
afhankelijk van kasteel 't Looi, en ten oosten de Veldekemolen in Kermt
(Hasselt). Opmerkelijk is verder het grote aantal graslanden in de
omgeving. De vochtige valleigronden, hier broeken genoemd, werden
eertijds in cultuur gebracht als hooi- en weiland. Elke winter liepen de
laagst gelegen delen van het land onder water. Daarnaast kwamen grote
bevloeiingen voor, veelal buiten het bereik van de winterse
overstromingen en gevoed door de talrijke kleine beken. Bijna alle
bevloeide percelen lagen in bedden. Waar een bevloeiingsbed in de Kempen
hooguit enkele tientallen meter lang was, bestonden er in de Demervallei
panden tot 10 m breed en 200 m lang. Zo lag er een groep bevloeide
percelen in de Keesdijken tussen de Grote Molen en kasteel ‘t Looi. Het
was een bevloeid complex dat deel uitmaakte van het kasteeldomein en dat
door werklui in loondienst uitgebaat werd. Er werd water genomen uit de
Demer en geloosd op de Voortbeek. De eerste snede bestond uit ca. 1 m
hoog pakhooi, dat daar als inpakmateriaal werd geteeld en geoogst. In de
Demervallei, waar grootgrondbezit frequent voorkwam, was het
gebruikelijk dat een landbouwer elk jaar hetzelfde hooilandperceel
huurde. Hij mocht er het hooi en de toemaat winnen. Bovendien werden
zowel in de lente als in het najaar de niet gevrijde beemden met koeien
beweid. Dagelijks werden de beesten naar weidegronden in de randen van
de grote Demerbroeken gedreven, zoals bijvoorbeeld in de Muggenhoek.
Geleidelijk aan werden beemdpercelen met prikkeldraad afgezet en
evolueerden een aantal ervan tot graasweiden. Thans worden zij
gekenmerkt door ijle bomenrijen of houtkanten op de perceelsgrenzen. Elk
jaar opnieuw op de laatste zondag van mei wordt ‘t Looi uitzonderlijk
opengesteld voor het brede publiek tijdens de Lummense
kastelenwandeling. Onder begeleiding van natuur- en cultuurgidsen kan de
onmiddelllijke omgeving van het kasteel bezocht worden en de
bloemenpracht van de grote collectie rododendrons bewonderd. Het
kasteeldomein bezit bovendien een dendrologische waarde omwille van zijn
omhaagde lanen, uitzonderlijke solitairen en tunnels.



Landschapswaarden
-----------------


Wetenschappelijke waarde
~~~~~~~~~~~~~~~~~~~~~~~~


Het kasteeldomein bezit een dendrologische waarde omwille van zijn
omhaagde lanen, uitzonderlijke solitairen en tunnels.

Historische waarde
~~~~~~~~~~~~~~~~~~


Morfologie noch bodemgebruik ondergingen tijdens de laatste eeuwen
veel verandering en blijven in de huidige toestand duidelijk herkenbaar.
Zoals voorheen is het kasteel ingeplant in een bos- en waterrijk gebied,
dat doorkruist wordt door een stelsel van dijken en dreven. Het is dan
ook cultuurhistorisch belangrijk, met interessante tuinaanleg en omgeven
door bossen, vijvers, wei-, hooi- en bouwland. Als integrerend onderdeel
van dat landschap liggen op de Demer de Grote Molen en de Veldekemolen.

Esthetische waarde
~~~~~~~~~~~~~~~~~~

Het kasteeldomein biedt een aangename variatie
van bouwkundig erfgoed, tuinaanleg, bossen en waterpartijen. Het geheel
is ingebed in een omgeving van weilanden met half-open zichten door de
ijle bomenrijen of houtkanten op de perceelsgrenzen.


Sociaal-culturele waarde:



Elk jaar opnieuw op de laatste zondag van
mei wordt ‘t Looi opengesteld voor het brede publiek tijdens de Lummense
kastelenwandeling, onder begeleiding van natuur- en cultuurgidsen. De
Sterkapel is in de meimaand vrij toegankelijk.

Ruimtelijk-structurerende waarde
~~~~~~~~~~~~~~~~~~~~~~~~~~~~~~~~

In eerste instantie was de Demer met zijn zijbeken bepalend voor de
opbouw en organisatie van het landschap. Het kasteeldomein, dat zich
over circa 300 ha uitstrekt, had hier een nadrukkelijke impact op de
vallei van de Demer.



Landschapselementen en opbouwende onderdelen
--------------------------------------------



Geomorfologie/hydrografie
~~~~~~~~~~~~~~~~~~~~~~~~~


**Microreliëf:**

 * microreliëf


**Hydrografische Elementen:**

 * rivier
 * beek
 * meander


o.a. Demer, Voortbeek en verschillende zijbeken

**Moerassige gronden:**

 * moeras
 * veen
 * rietland
 * ven


valleibeemden van de Demer

Elementen van bouwkundig erfgoed, nederzettingen en archeologie
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

**Koeren en hovingen:**

 * tuin
 * park


kasteelpark 't Looi

**Kastelen, landgoederen en aanhorigheden:**

 * kasteel
 * landgoed
 * muur
 * kasteelgracht
 * waterput


kasteel 't Looi

**Landbouwkundig erfgoed:**

 * hoeve
 * schuur
 * stal
 * wagenhuis


o.a. kasteelhoeve 't Looi

**Molens:**

 * watermolen


Grote Molen, Veldekemolen

Elementen van transport en infrastructuur
~~~~~~~~~~~~~~~~~~~~~~~~~~~~~~~~~~~~~~~~~

**Wegenis:**

 * weg
 * pad


tuinpaden, dreven en wegen van kasteeldomein 't Looi

**Waterbouwkundige infrastructuur:**

 * kanaal
 * dijk
 * brug
 * sluis
 * grachtenstelsel
 * stuw


gekanaliseerde Demer, vijvercomplex, molens, stelsel van beken en
grachten

Elementen en patronen van landgebruik
~~~~~~~~~~~~~~~~~~~~~~~~~~~~~~~~~~~~~

**Puntvormige elementen:**

 * bomengroep
 * solitaire boom


**Lijnvormige elementen:**

 * dreef
 * bomenrij
 * houtkant
 * hagen
 * perceelsrandbegroeiing

**Kunstmatige waters:**

 * vijver


**Topografie:**

 * onregelmatig


**Historisch stabiel landgebruik:**

 * permanent grasland


hooi- en weiland van de Demerbroeken, graspartijen in het park

**Bos:**

 * naald
 * loof
 * broek
 * hakhout
 * hooghout
 * struweel


**Bijzondere waterhuishouding:**

 * ontwatering
 * vloeiweide
 * watering


beemden en bevloeiingen in de Demervallei

Opmerkingen en knelpunten
~~~~~~~~~~~~~~~~~~~~~~~~~


De recente bebouwing levert geen bijdrage tot de landschapswaarden.
