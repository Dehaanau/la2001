Oude Durmearm en Sombeke
========================

:Ankerplaats ID: A40022


**Landschap**



Omschrijving
------------

Deze ankerplaats ligt ten oosten van Waasmunster. De Durmevallei
heeft, in tegenstelling tot de Scheldevallei, zijn open karakter
grotendeels bewaard. Kleine populierenaanplanten en Elzenbosjes zijn
verspreid aanwezig tussen de weiden, vooral tegen het Wase cuestafront.
Deze laatste hebben een bronkarakter met een rijke voorjaarsflora. De
vier kilometer lange Oude Durmearm werd bij de rechttrekking van 1934-35
afgesneden. Tot in de eerste helft van deze eeuw telde de Durmestreek
tal van rietsnijderijen. De rietvelden op de schorren langs de Durme en
Schelde vormden het werkterrein voor rietsnijders, die er de grondstof
wonnen voor ambachtelijke rietmattenfabriekjes. Het beroep van
rietsnijder is in ons land thans volledig weggekwijnd. Voornamelijk
economische factoren liggen hieraan aan de basis (invoer van goedkoop
riet). Af en toe wordt het oude ambacht in het reservaat (1.5 ha) de
"Rietsnijderij" nog eens beoefend. De Durmevallei kenmerkt zich door een
steile noord- en een zachthellende zuidkant. Deze asymmetrische vallei
houdt verband met de monoklinale bouw van de tertiaire afzettingen,
vooral op de noordhelling (cuesta van het Waasland). De bodem bevat er
zware rivierklei in de alluviale delen en lichtere zand- en
zandleemgrond op de hogere gedeelten. De vallei wordt reeds heel lang
bewoond, er zijn sporen van paleolitische en neolitische nederzettingen.
De inpoldering kwam in de 13e eeuw op gang. Een eeuw later werd het
kanaal Gent- Terneuzen gegraven. De stroomsnelheid in de Durme
veranderde en sindsdien verzandt de Durme, met een stijgend waterpeil
tot gevolg. Buitengewoon is de sterke getijdenwerking die we hier zo ver
landinwaarts nog waarnemen. Als zijrivier van de Schelde kent de Durme
metershoge verschillen tussen hoog- en laagtij. Langsheen de rivier
vinden we slikken en schorren, die overstromen bij vloed en droogvallen
bij eb. Er ontstond hier het zeldzame zoetwaterschorbiotoop, met
typische moerasvegetaties. Vaak zijn het vochtige ruigten en dichte
wilgenstruwelen, en meer zeldzaam meterhoge rietkragen en
Spindotterbloemen. Vroeger werden de schorren als landbouwgrond
gebruikt, om de percelen tegen overstromingen te beschermen werden er
zomerdijken omheen de schorren aangelegd. Deze schorren dienen als gras-
en hooilanden. Later kwamen deze schorren in onbruik en evolueerden snel
naar riet- en wilgenstruweel. Het oude uitveningsgebied is nog zichtbaar
aan de talrijke plassen. De oude plassen zijn overblijfselen van de
vroegere uitveningen in dit gebied. Ze zijn vrijwel allemaal in gebruik
als privé-visvijver, evenals recent gegraven putten. In het gebied komen
vele weekendverblijven en vissershutten voor. De dries van Sombeke heeft
een Frankische oorsprong en zijn driehoekige vorm verwijst naar een
gemeenschap waar akkerbouw bedreven werd. Tot de jaren '60 had Sombeke
een boven- en een benedendries die met lintbebouwing met elkaar
verbonden waren via de Smoorstraat. De benedendries was vroeger bekend
onder de naam 'Blauwenhoek'. Wat de beplanting betreft weten we dat in
1905 op de bovendries een groot aantal olmen werd geveld en nadien werd
de dries 1 meter diep omgespit en een periode afgezet. Hij werd met
canadapopulieren beplant die er niet wilden gedijen. Daarom werden er
andere bomen aangeplant die overeenkomen met het huidige boomareaal
(voornamelijk berken maar ook robinia's, abeel, beuken es, amerikaanse
en zomereiken en esdoorns). Centraal aan de dries staat de Sint-
Rochuskerk van Sombeke, deze werd tussen 1639 en 1643 opgetrokken. In
1888 werd het oude koor afgebroken en vervangen door een nieuw, een
kruisbeuk en twee sakristijen. In 1890 werd het houten torentje
afgebroken en een nieuwe stenen toren op de voorgevel gebouwd. Het
kasteel van Sombeke, in de meersen, werd vermoedelijk in het begin van
de 18e eeuw gebouwd. De oorspronkelijke inrijpoort is nog intakt. In de
Smoorstraat bevindt zich nog een oude schandpaal, uit 1699 daterend.
Bovenop deze schandpaal ziet men een zittende leeuw, die het wapenschild
van de toenmalige heer van Sombeke vasthoudt. De Mirabrug over de Durme
verbindt Hamme met Elversele. Het betreft een drie-delige brug met twee
vaste aan landhoofden verbonden gedeelten en een draaibaar
middengedeelte, over de Durme. De zgn. "Mira- brug" dankt haar naam aan
haar rol als decor in de bekende Vlaamse film "Mira". Er bestaan nog
vaste gedeelten die van 1896-1899 dateren. Het oorspronkelijke,
draaibare middenstuk werd in 1922 vervangen.



Landschapswaarden
-----------------


Wetenschappelijke waarde
~~~~~~~~~~~~~~~~~~~~~~~~


De oude meander van de Durme is nu een stilstaand water, deze meander
werd in 1934-35 bij de rechttrekking van de Durme afgesneden. De
schorren zijn één van de weinige overblijvende zoetwatergetijdengebieden
in Oost-Vlaanderen. De rietsnijderij is een klein natuurreservaat op een
breed aangeslibd zoetwaterschor langs de Durme.

Historische waarde
~~~~~~~~~~~~~~~~~~


De Oude Durme werd rond 1935 afgesneden door het graven van een
nieuwe loop voor een betere scheepvaart. In de Rietsnijderij werd
vroeger riet versneden en verwerkt tot rietmatten. Het landgebruik op
Ferraris (ca. 1775) was permanent grasland, nu is dat ook akkerland en
bos. De structuur van het kasteeldomein en de dries van Sombeke is
herkenbaar op Ferraris en is in onbebouwde toestand, omgeven door een
identieke wegenstructuur, bewaard gebleven.

Esthetische waarde
~~~~~~~~~~~~~~~~~~

Oude arm van de Durme heeft kronkelend verloop.
Op de schorren komen rietvelden en struwelen voor. De dries en het
kasteeldomein liggen aan het cuestafront.


Sociaal-culturele waarde
~~~~~~~~~~~~~~~~~~~~~~~~



De Mirabrug over de Durme verbindt Hamme
met Elversele. De zgn. "Mira- brug" dankt haar naam aan haar rol als
decor in de bekende Vlaamse film "Mira" of "de tereurgang van de
waterhoek". Het beroep van rietsnijders is in ons land thans volledig
weggekwijnd. Voornamelijk economische factoren liggen hier aan aan de
basis. Af en toe wordt het oude ambacht in het reservaat de
"Rietsnijderij" nog eens beoefend.

Ruimtelijk-structurerende waarde
~~~~~~~~~~~~~~~~~~~~~~~~~~~~~~~~

De Oude Arm van de Durme en de eigenlijke Durme zijn door dijken
omringd. De schorren liggen buiten de dijken, deze zijn met wilg en riet
beplant. De meersen die om de waterlopen liggen zijn met lineaire
beplanting omringd. Aan het cuestafront bevindt zich het gehucht
Sombeke. Het kasteel van Sombeke ligt nog in de meersen, het is via een
straat met de hoger gelegen Dries verbonden.



Landschapselementen en opbouwende onderdelen
--------------------------------------------



Geomorfologie/hydrografie
~~~~~~~~~~~~~~~~~~~~~~~~~


**Microreliëf:**
 * microreliëf
 * talud


**Macroreliëf:**
 * macroreliëf
 * steilrand
 * markante terreinovergang

Cuesta van het Waasland

**Hydrografische Elementen:**
 * waterloop
 * rivier
 * beek
 * vallei
 * meander
 * oude rivierarm


Durme, Oude arm Durme, Rodebeek, bron

**Moerassige gronden:**
 * moeras
 * veen
 * rietland


**Geologie:**

Vlaamse Vallei

Elementen van bouwkundig erfgoed, nederzettingen en archeologie
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

**Koeren en hovingen:**
 * park


**Nederzettingspatronen:**
 * dries
 * gehucht

**Kastelen, landgoederen en aanhorigheden:**
 * kasteel


**Kerkelijk erfgoed:**
 * kerk


**Klein historisch erfgoed:**
 * schandpaal


**Archeologische elementen:**

Elementen van transport en infrastructuur
~~~~~~~~~~~~~~~~~~~~~~~~~~~~~~~~~~~~~~~~~

**Wegenis:**
 * weg
 * pad


**Spoorweg:**
 * verlaten spoorweg

oude spoorwegdijk van spoorweg 56 Sint-Niklaas- Hamme- Dendermonde

**Waterbouwkundige infrastructuur:**
 * dijk
 * brug
 * grachtenstelsel


Mirabrug

Elementen en patronen van landgebruik
~~~~~~~~~~~~~~~~~~~~~~~~~~~~~~~~~~~~~

**Lijnvormige elementen:**
 * dreef
 * bomenrij
 * houtkant
 * knotbomenrij
 * perceelsrandbegroeiing

**Kunstmatige waters:**
 * turfput


**Topografie:**
 * blokvormig
 * onregelmatig


**Historisch stabiel landgebruik:**
 * meersen


**Typische landbouwteelten:**
 * hoogstam


**Bos:**
 * loof
 * broek
 * hakhout
 * middelhout
 * hooghout
 * struweel


bronbosje

**Bijzondere waterhuishouding:**
 * polder
 * uiterwaarden
 * buitendijks


Zoetwaterschorren van de Durme

Opmerkingen en knelpunten
~~~~~~~~~~~~~~~~~~~~~~~~~


Naast de turfputjes liggen er weekendverblijven en visserskoten. Moderne
verkavelingen liggen aan de grens van de ankerplaats en zijn visueel
bepalend.
