Ijzer tussen Diksmuide en Stuivekenskerke
=========================================

Anker ID: A30015
----------------



A.TEKSTUELE Omschrijving
------------------------

Deze ankerplaats bevat de Ijzer tussen Diksmuide en Stuivekenskerke
(gem. Diksmuide) met aansluitend waardevolle en gave graslandcomplexen,
de dijken en de historische kern van Stuivekenskerke. De Handzamevaart
is één van de grotere zijbeken en mondt ter hoogte van Diksmuide in de
Ijzer uit. De gekanaliseerde en rechtgetrokken Ijzer stroomafwaarts van
Diksmuide (zgn. benedenloop) heeft zeer lang onder invloed van de zee
gelegen en is pas vanaf de middeleeuwen bedijkt geweest wat ontginning
van aangrenzende gronden mogelijk maakte. In de ondergrond treft men het
zogenaamde Basis- of Oppervlakteveen aan dat bedekt is door sedimenten
van de latere overstromingsfasen. De Ijzer is langs weerszijden bedijkt
(zgn. Verschen dijk) maar vertoont nog een bochtig verloop met enkele
meanders. De dijken dateren waarschijnlijk uit de 11e eeuw en worden her
en der geaccentueerd door bomenrijen. Op sommige plaatsen is een zeer
natuurlijk oeverprofiel aanwezig met erosieverschijnselen van oever
(o.a. afkalven). Deze afkalving biedt tevens beperkte mogelijkheden voor
verlandingsvegetatie. Tijdens de vroege middeleeuwen deden de gronden
tussen de Oude Zeedijk en de Ijzer – toen een slikke-schorre-gebied –
dienst als extensief weidegebied voor schapen. Sinds de 11e eeuw zijn ze
ontgonnen. Na de bedijking en bemaling klonken deze gronden in waarbij
de vroegere geulen in reliëf kwamen te staan t.o.v. de aangrenzende
komgronden. Door de zeer natte omstandigheden van deze gronden werden de
aangrenzende graslanden als wei- of hooiland gebruikt. We beschouwen ze
als historisch permanent grasland. Dergelijke waardevolle graslanden
liggen o.a. vlakbij Diksmuide en aan de rechteroever ter hoogte van het
Tempelhof (en iets meer stroomafwaarts van Oud-Stuivekenskerke). De
perceelsvorm is onregelmatig en wordt bepaald door de grachten en de
loop van de Ijzer. De grotere grachten staan immers meestal loodrecht op
de loop van de Ijzer en zorgen voor de afwatering van de kleinere bij de
percelen. De perceelsrandbegroeiing is grotendeels verdwenen, enkel de
rietkragen benadrukken het grachten- en perceleringspatroon. Sommige
percelen vertonen microreliëf dat waarschijnlijk te wijten is aan
klei-uitgravingen, veenontginning en mogelijks oude getijdegeulen.
Dankzij het open landschap heeft men vanuit het gebied rond Diksmuide
een zicht op de noordelijke rand van Diksmuide waarbij het
reliëfsverschil tussen de graslandpercelen en de nederzetting van
Diksmuide zeer opvallend is. Diksmuide ligt immers op het interfluvium
tussen Ijzer en Handzame én bevindt zich op een uitloper van het
zandleemgebied dat tijdens het Holoceen niet meer overstroomd werd, dus
niet tot de polder behoort. Het landbouwbedrijf in dit deel is van
weinig belang wegens de recente bedrijfsuitbreidingen. Het
graslandcomplex rond het Tempelhof bevat nog enkele gave
perceelsrandbegroeiingen bestaande uit knotbomenrijen en wordt in het
oosten begrensd door een weg met begeleidende bomenrij. Een
hoogspanningsleiding doorkruist evenwel dit gebied. Stroomafwaarts van
Diksmuide aan de linkeroever binnen de bedijking ligt de Dodengang die
refereert naar het strategisch belang van de Ijzer tijdens WOI. Hier
resten delen van de loopgraven en de frontlinie uit WOI. Tijdens WOII
hebben de Duitsers dit gebied opnieuw onder water gezet waarbij de
oudere afzettingen deels bedekt werden met zeer recente afzettingen Het
dorp Stuivekenskerke lag vóór 1870 een tweetal kilometer zuidwaarts van
wat nu oud-Stuivekenskerke heet. De dorpskern bestaat uit een kerk met
kerkhof, een omwalde kasteelhoeve op een motte met aansluitend een kapel
en twee oorlogsmonumenten. De Viconiahoeve is gebouwd op de site van het
klooster en vormde tijdens WOI een voorpost van de Belgische frontlijn.
De kerk vormt in dit open en vlakke landschap een blikvanger. Vanaf de
kasteelhoeve loopt een dreef naar de kerk en verder in noordelijke
richting. De overige bebouwing is eerder laag en klein wat dit dorp een
meerwaarde biedt. Vlakbij Stuivekenskerke ligt het natuurreservaat de
Kleiputten dat bestaat uit enkele vijvers en graslanden. De vijvers zijn
uitgegraven om klei te winnen en vormen nu een rust- en foerageerplaats
voor water- en weidevogels. Daarnaast is de aanwezige vochtminnende
vegetatie waardevol. Ten noorden van Stuivekenskerke staat aan de
linkeroever van de Ijzer nog een oorlogsmonument voor de Grenadiers. 



B.landschapswaarden
-------------------


Wetenschappelijke waarde:
~~~~~~~~~~~~~~~~~~~~~~~~~

De ondergrond bestaat uit de sedimenten van de zee-inbraken
(Duinkerke-transgressies) vlakbij de Ijzer. Ten noorden van Diksmuide
mondt de Handzamevaart, één van de belangrijkste gekanaliseerde
zijbeken, in de Ijzer uit. Diksmuide zelf ligt op een uitloper van het
zandleemgebied. Ijzer heeft lokaal nog een zeer natuurlijk oeverprofiel.

Historische waarde:
~~~~~~~~~~~~~~~~~~~


De bedijking langs de Ijzer maakte de ontginning van deze polders
mogelijk en structureerde de percelering enigszins. De nederzetting
Oud-Stuivekenskerke werd verplaatst en heropgebouwd rond 1870 in
Stuivekenskerke met een kasteelhoeve.

Esthetische waarde:
~~~~~~~~~~~~~~~~~~~

De enorme open ruimte geeft wijdse vergezichten
in alle richtingen( o.a. naar Ijzertoren). De Ijzer met aansluitende
graslandcomplexen heeft een grote esthetische waarde.Ter hoogte van
Diksmuide is de overgang van de wei- en hooilanden in de vallei naar de
hoger gelegen gebouwen van Diksmuide beeldbepalend. De Ijzer heeft op
sommige plaatsen nog een natuurlijk oeverprofiel met rietvegetatie en
eroderende oevers.


Sociaal-culturele waarde:
~~~~~~~~~~~~~~~~~~~~~~~~~


De vele oorlogsmonumenten en -restanten
benadrukken de historiek van de streek in WOI.

Ruimtelijk-structurerende waarde:
~~~~~~~~~~~~~~~~~~~~~~~~~~~~~~~~~

Ijzer en zijn begeleidende dijken structureren het landschap in de
ruime omgeving. De interfluviale kam tussen Ijzer en Handzame (waarop
o.a. Diksmuide ligt) heeft een ander landgebruik dan de beide valleien.



C.LANDSCHAPSELEMENTEN EN OPBOUWENDE ONDERDELEN
-----------------------------------------------



GEOMORFOLOGIE/HYDROGRAFIE
~~~~~~~~~~~~~~~~~~~~~~~~~

**Macroreliëf:**

 * markante terreinovergang

ter hoogte van Diksmuide overgang vallei en nederzetting Diksmuide

**Hydrografische Elementen:**

 * rivier


Ijzer

**Moerassige gronden:**


ter hoogte van kleiputten (natuurreservaat) bij Stuivekenskerke

ELEMENTEN VAN BOUWKUNDIG ERFGOED, NEDERZETTINGEN EN ARCHEOLOGIE
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

**Nederzettingspatronen:**

 * gehucht

Stuivekenskerke

**Landbouwkundig erfgoed:**

 * hoeve


omwalde kasteelhoeve op motte

**Militair erfgoed:**

 * bunker
 * verdedingingslinie


resten van loopgraven in Dodengang

**Kerkelijk erfgoed:**

 * kerk
 * kapel


kerk Stuivekenskerke en kapel bij kasteelhoeve (beide in
Stuivekenskerke)

**Klein historisch erfgoed:**

 * gedenkteken


oorlogsmonumenten


ELEMENTEN EN PATRONEN VAN LANDGEBRUIK
~~~~~~~~~~~~~~~~~~~~~~~~~~~~~~~~~~~~~

**Lijnvormige elementen:**

 * bomenrij
 * knotbomenrij

bomenrij langs wegen en dijken; knotbomen soms als
perceelsrandbegroeiing

**Kunstmatige waters:**

 * vijver


in natuurreservaat Kleiputten door uitgraving

**Topografie:**

 * onregelmatig


**Historisch stabiel landgebruik:**

 * permanent grasland


broeken

**Bijzondere waterhuishouding:**



OPMERKINGEN EN KNELPUNTEN
~~~~~~~~~~~~~~~~~~~~~~~~~

De schaalvergroting in de landbouw heeft nefaste gevolgen voor de
perceelsgrootte en het aandeel perceelsrandbegroeiing. Daarnaast zorgt
de omzetting van grasland in akkerland voor een verandering van het
historisch permanent graslandgebruik. Daarnaast heeft de ruilverkaveling
ook landschapselementen geschaad. Voor de graslanden ter hoogte van het
Tempelhof vormt de hoogspanning een aantasting van het esthetisch
karakter van dit gebied. De waterkwaliteit van de Ijzer is eveneens
bepalend voor de flora en fauna in de Ijzer en langs de oevers. Naarmate
deze verbetert, mag men een toename verwachten van de floristische en
faunistische samenstelling.
